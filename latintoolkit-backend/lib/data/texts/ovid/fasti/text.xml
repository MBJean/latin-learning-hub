<TEI.2>
<text>
<body>

<div1 type="book" n="1" org="uniform" sample="complete">
<l>Tempora cum causis Latium digesta per annum</l>
<l>lapsaque sub terras ortaque signa canam,</l>
<l>excipe pacato, Caesar Germanice, voltu</l>
<l>hoc opus et timidae dirige navis iter;</l>
<l>officioque, levem non aversatus honorem,</l>
<l>en tibi devoto numine dexter ades.</l>
<l>sacra recognosces annalibus eruta priscis,</l>
<l>et quo sit merito quaeque notata dies.</l>
<l>invenies illic et festa domestica vobis:</l>
<l>saepe tibi pater est, saepe legendus avus;</l>
<l>quaeque ferunt illi pictos signantia fastos,</l>
<l>tu quoque cum Druso praemia fratre feres.</l>
<l>Caesaris arma canant alii: nos Caesaris aras,</l>
<l>et quoscumque sacris addidit ille dies.</l>
<l>adnue conanti per laudes ire tuorum,</l>
<l>deque meo pavidos excute corde metus,</l>
<l>da mihi te placidum, dederis in carmina viris:</l>
<l>ingenium voltu statque caditque tuo.</l>
<l>pagina iudicium docti subitura movetur</l>
<l>principis, ut Clario missa legenda deo.</l>
<l>quae sit enim culti facundia sensimus oris,</l>
<l>civica pro trepidis cum tulit arma reis;</l>
<l>scimus et, ad nostras cum se tulit impetus artes,</l>
<l>ingenii currant flumina quanta tui.</l>
<l>si licet et fas est, vates rege vatis habenas,</l>
<l>auspice te felix totus ut annus eat.</l>
<l>tempora digereret cum conditor urbis, in anno</l>
<l>constituit menses quinque bis esse suo.</l>
<l>scilicet arma magis quam sidera, Romule, noras,</l>
<l>curaque finitimos vincere maior erat.</l>
<l>est tamen et ratio, Caesar, quae movent illum,</l>
<l>erroremque suum quo tueatur, habet,</l>
<l>quod satis est, utero matris dum prodeat infans,</l>
<l>hoc anno statuit temporis esse satis,</l>
<l>per totidem menses a funere coniugis uxor</l>
<l>sustinet in vidua tristia signa domo,</l>
<l>haec igitur vidit trabeati cura Quirini,</l>
<l>cum rudibus populis annua iura daret.</l>
<l>Martis erat primus mensis, Venerisque secundus:</l>
<l>haec generis princeps, ipsius ille pater,</l>
<l>tertius a senibus, iuvenum de nomine quartus,</l>
<l>quae sequitur, numero turba notata fuit.</l>
<l>at Numa nec Ianum nec avitas praeterit umbras,</l>
<l>mensibus antiquis praeposuitque duos.</l>
<l>ne tamen ignores variorum iura dierum,</l>
<l>non habet officii Lucifer omnis idem.</l>
<l>ille nefastus erit, per quem tria verba silentur:</l>
<l>fastus erit, per quem lege licebit agi.</l>
<l>nec toto perstare die sua iura putaris:</l>
<l>qui iam fastus erit, mane nefastus erat;</l>
<l>nam simul exta deo data sunt, licet omnia fari,</l>
<l>verbaque honoratus libera praetor habet,</l>
<l>est quoque, quo populum ius est includere saeptis:</l>
<l>est quoque, qui nono semper ab orbe redit.</l>
<l>vindicat Ausonias Iunonis cura Kalendas,</l>
<l>Idibus alba Iovi grandior agna cadit;</l>
<l>Nonarum tutela deo caret, omnibus istis</l>
<l>(ne fallare cave!) proximus ater erit.</l>
<l>omen ab eventu est, illis nam Roma diebus</l>
<l>damna sub averso tristia Marte tulit,</l>
<l>haec mihi dicta semel, totis haerentia fastis,</l>
<l>ne seriem rerum scindere cogar, erunt.</l>
<l>Ecce tibi faustum, Germanice, nuntiat annum</l>
<l>inque meo primus carmine Ianus adest.</l>
<l>Iane biceps, anni tacite labentis origo,</l>
<l>solus de superis qui tua terga vides,</l>
<l>dexter ades ducibus, quorum secura labore</l>
<l>otia terra ferax, otia pontus habet:</l>
<l>dexter ades patribusque tuis populoque Quirini,</l>
<l>et resera nutu candida templa tuo.</l>
<l>prospera lux oritur: linguis animisque favete!</l>
<l>nunc dicenda bona sunt bona verba die.</l>
<l>lite vacent aures, insanaque protinus absint</l>
<l>iurgia; differ opus, livida lingua, tuum!</l>
<l>cernis, odoratis ut luceat ignibus aether,</l>
<l>et sonet accensis spica Cilissa focis?</l>
<l>flamma nitore suo templorum verberat aurum</l>
<l>et tremulum summa spargit in aede iubar,</l>
<l>vestibus intactis Tarpeias itur in arces,</l>
<l>et populus festo concolor ipse suo est,</l>
<l>iamque novi praeeunt fasces, nova purpura fulget,</l>
<l>et nova conspicuum pondera sentit ebur.</l>
<l>colla rudes operum praebent ferienda iuvenci,</l>
<l>quos aluit campis herba Falisca suis.</l>
<l>Iuppiter arce sua totum cum spectat in orbem,</l>
<l>nil nisi Romanum, quod tueatur, habet,</l>
<l>salve, laeta dies, meliorque revertere semper,</l>
<l>a populo rerum digna potente coli.</l>
<l>quem tamen esse deum te dicam, Iane biformis?</l>
<l>nam tibi par nullum Graecia numen habet,</l>
<l>ede simul causam, cur de caelestibus unus,</l>
<l>sitque quod a tergo, sitque quod ante, vides?</l>
<l>haec ego cum sumptis agitarem mente tabellis,</l>
<l>lucidior visa est, quam fuit ante, domus.</l>
<l>tunc sacer ancipiti mirandus imagine Ianus</l>
<l>bina repens oculis obtulit ora meis.</l>
<l>extimui sensique metu riguisse capillos,</l>
<l>et gelidum subito frigore pectus erat.</l>
<l>ille tenens baculum dextra clavemque sinistra</l>
<l>edidit hos nobis ore priore sonos:</l>
<l>"disce metu posito, vates operose dierum,</l>
<l>quod petis, et voces percipe mente meas.</l>
<l>me Chaos antiqui (nam sum res prisca) vocabant:</l>
<l>aspice, quam longi temporis acta canam.</l>
<l>lucidus hic aer et quae tria corpora restant,</l>
<l>ignis, aqua et tellus, unus acervus erat.</l>
<l>ut semel haec rerum secessit lite suarum</l>
<l>inque novas abiit massa soluta domos,</l>
<l>flamma petit altum, propior locus aera cepit,</l>
<l>sederunt medio terra fretumque solo.</l>
<l>tunc ego, qui fueram globus et sine imagine moles,</l>
<l>in faciem redii dignaque membra deo.</l>
<l>nunc quoque, confusae quondam nota parva figurae,</l>
<l>ante quod est in me postque, videtur idem.</l>
<l>accipe, quaesitae quae causa sit altera formae,</l>
<l>hanc simul ut noris officiumque meum.</l>
<l>quicquid ubique vides, caelum, mare, nubila, terras,</l>
<l>omnia sunt nostra clausa patentque manu.</l>
<l>me penes est unum vasti custodia mundi,</l>
<l>et ius vertendi cardinis omne meum est.</l>
<l>cum libuit Pacem placidis emittere tectis,</l>
<l>libera perpetuas ambulat illa vias:</l>
<l>sanguine letifero totus miscebitur orbis,</l>
<l>ni teneant rigidae condita bella serae.</l>
<l>praesideo foribus caeli cum mitibus Horis:</l>
<l>it, redit officio Iuppiter ipse meo.</l>
<l>inde vocor Ianus, cui cum Ceriale sacerdos</l>
<l>imponit libum mixtaque farra sale,</l>
<l>nomina ridebis; modo namque Patulcius idem</l>
<l>et modo sacrifico Clusius ore vocor.</l>
<l>scilicet alterno voluit rudis illa vetustas</l>
<l>nomine diversas significare vices,</l>
<l>vis mea narrata est. causam nunc disce figurae:</l>
<l>iam tamen hanc aliqua tu quoque parte vides.</l>
<l>omnis habet geminas, hinc atque hinc, ianua frontis,</l>
<l>e quibus haec populum spectat, at illa larem;</l>
<l>utque sedens primi vester prope limina tecti</l>
<l>ianitor egressus introitusque videt,</l>
<l>sic ego perspicio caelestis ianitor aulae</l>
<l>Eoas partes Hesperiasque simul.</l>
<l>ora vides Hecates in tres vertentia partes,</l>
<l>servet ut in ternas compita secta vias;</l>
<l>et mihi, ne flexu cervicis tempora perdam,</l>
<l>cernere non moto corpore bina licet."</l>
<l>dixerat et voltu, si plura requirere vellem,</l>
<l>difficilem mihi se non fore fassus erat.</l>
<l>sumpsi animum gratesque deo non territus egi</l>
<l>verbaque sum spectans pauca locutus humum!</l>
<l>"dic, age, frigoribus quare novus incipit annus,</l>
<l>qui melius per ver incipiendus erat?</l>
<l>omnia tunc florent, tunc est nova temporis aetas,</l>
<l>et nova de gravido palmite gemma tumet,</l>
<l>et modo formatis operitur frondibus arbor,</l>
<l>prodit et in summum seminis herba solum,</l>
<l>et tepidum volucres concentibus aera mulcent,</l>
<l>ludit et in pratis luxuriatque pecus,</l>
<l>tum blandi soles, ignotaque prodit hirundo</l>
<l>et luteum celsa sub trabe figit opus:</l>
<l>tum patitur cultus ager et renovatur aratro.</l>
<l>haec anni novitas iure vocanda fuit."</l>
<l>quaesieram multis: non multis ille moratus</l>
<l>contulit in versus sic sua verba duos:</l>
<l>"bruma novi prima est veterisque novissima solis:</l>
<l>principium capiunt Phoebus et annus idem."</l>
<l>post ea mirabar, cur non sine litibus esset</l>
<l>prima dies. "causam percipe" Ianus ait.</l>
<l>"tempora commisi nascentia rebus agendis,</l>
<l>totus ab auspicio ne foret annus iners,</l>
<l>quisque suas artes ob idem delibat agendo</l>
<l>nec plus quam solitum testificatur opus."</l>
<l>mox ego, "cur, quamvis aliorum numina placem,</l>
<l>Iane, tibi primum tura merumque fero?"</l>
<l>"ut possis aditum per me, qui limina servo,</l>
<l>ad quoscumque voles" inquit "habere deos."</l>
<l>"at cur laeta tuis dicuntur verba Kalendis,</l>
<l>et damus alternas accipimusque preces?"</l>
<l>tum deus incumbens baculo, quem dextra gerebat,</l>
<l>"omina principiis" inquit "inesse solent,</l>
<l>ad primam vocem timidas advertitis aures,</l>
<l>et visam primum consulit augur avem.</l>
<l>templa patent auresque deum, nec lingua caducas</l>
<l>concipit ulla preces, dictaque pondus habent."</l>
<l>desierat Ianus, nec longa silentia feci,</l>
<l>sed tetigi verbis ultima verba meis:</l>
<l>"quid volt palma sibi rugosaque carica" dixi</l>
<l>"et data sub niveo candida mella cado?"</l>
<l>"omen" ait "causa est, ut res sapor ille sequatur,</l>
<l>et peragat coeptum dulcis ut annus iter."</l>
<l>"dulcia cur dentur, video, stipis adice causam,</l>
<l>pars mihi de festo ne labet ulla tuo."</l>
<l>risit et "o quam te fallunt tua saecula," dixit</l>
<l>"qui stipe mel sumpta dulcius esse putes!</l>
<l>vix ego Saturno quemquam regnante videbam,</l>
<l>cuius non animo dulcia lucra forent.</l>
<l>tempore crevit amor, qui nunc est summus, habendi:</l>
<l>vix ultra, quo iam progrediatur, habet.</l>
<l>pluris opes nunc sunt, quam prisci temporis annis,</l>
<l>dum populus pauper, dum nova Roma fuit,</l>
<l>dum casa Martigenam capiebat parva Quirinum,</l>
<l>et dabat exiguum fluminis ulva torum.</l>
<l>Iuppiter angusta vix totus stabat in aede,</l>
<l>inque Iovis dextra fictile fulmen erat.</l>
<l>frondibus ornabant quae nunc Capitolia gemmis,</l>
<l>pascebatque suas ipse senator oves;</l>
<l>nec pudor in stipula placidam cepisse quietem</l>
<l>et faenum capiti supposuisse fuit.</l>
<l>iura dabat populis posito modo praetor aratro,</l>
<l>et levis argenti lammina crimen erat.</l>
<l>at postquam fortuna loci caput extulit huius,</l>
<l>et tetigit summos vertice Roma deos,</l>
<l>creverunt et opes et opum furiosa cupido,</l>
<l>et, cum possideant plurima, plura petunt,</l>
<l>quaerere, ut absumant, absumpta requirere certant,</l>
<l>atque ipsae vitiis sunt alimenta vices.</l>
<l>sic quibus intumuit suffusa venter ab unda,</l>
<l>quo plus sunt potae, plus sitiuntur aquae,</l>
<l>in pretio pretium nunc est: dat census honores,</l>
<l>census amicitias: pauper ubique iacet,</l>
<l>tu tamen auspicium si sit stipis utile, quaeris,</l>
<l>curque iuvent vestras</l>
<l>aera vetusta manus? aera dabant olim, melius nunc omen in auro est,</l>
<l>victaque concessit prisca moneta novae,</l>
<l>nos quoque templa iuvant, quamvis antiqua probemus,</l>
<l>aurea: maiestas convenit ista deo.</l>
<l>laudamus veteres, sed nostris utimur annis:</l>
<l>mos tamen est aeque dignus uterque coli."</l>
<l>finierat monitus, placidis ita rursus, ut ante,</l>
<l>clavigerum verbis adloquor ipse deum:</l>
<l>"multa quidem didici: sed cur navalis in aere</l>
<l>altera signata est, altera forma biceps?"</l>
<l>"noscere me duplici posses sub imagine," dixit</l>
<l>"ni vetus ipsa dies extenuasset opus.</l>
<l>causa ratis superest: Tuscum rate venit in amnem</l>
<l>ante pererrato falcifer orbe deus.</l>
<l>hac ego Saturnum memini tellure receptum</l>
<l>caelitibus regnis a Iove pulsus erat.</l>
<l>inde diu genti mansit Saturnia nomen;</l>
<l>dicta quoque est Latium terra, latente deo.</l>
<l>at bona posteritas puppem formavit in aere,</l>
<l>hospitis adventum testificata dei.</l>
<l>ipse solum colui, cuius placidissima laevum</l>
<l>radit harenosi Thybridis unda latus,</l>
<l>hic, ubi nunc Roma est, incaedua silva virebat,</l>
<l>tantaque res paucis pascua bubus erat.</l>
<l>arx mea collis erat, quem volgus nomine nostro</l>
<l>nuncupat, haec aetas Ianiculumque vocat,</l>
<l>tunc ego regnabam, patiens cum terra deorum</l>
<l>esset, et humanis numina mixta locis,</l>
<l>nondum Iustitiam facinus mortale fugarat</l>
<l>(ultima de superis illa reliquit humum),</l>
<l>proque metu populum sine vi pudor ipse regebat;</l>
<l>nullus erat iustis reddere iura labor,</l>
<l>nil mihi cum bello: pacem postesque tuebar</l>
<l>et" clavem ostendens "haec" ait "arma gero."</l>
<l>presserat ora deus. tunc sic ego nostra resolvi</l>
<l>voce mea voces eliciente dei:</l>
<l>"cum tot sint Iani, cur stas sacratus in uno,</l>
<l>hic ubi iuncta foris templa duobus habes?"</l>
<l>ille manu mulcens propexam ad pectora barbam</l>
<l>protinus Oebalii rettulit arma Tati,</l>
<l>utque levis custos armillis capta Sabinos</l>
<l>ad summae tacitos duxerit arcis iter.</l>
<l>"inde, velut nunc est, per quem descenditis," inquit</l>
<l>"arduus in valles et fora clivus erat.</l>
<l>et iam contigerant portam, Saturnia cuius</l>
<l>dempserat oppositas invidiosa seras,</l>
<l>cum tanto veritus committere numine pugnam</l>
<l>ipse meae movi callidus artis opus,</l>
<l>oraque, qua pollens ope sum, fontana reclusi</l>
<l>sumque repentinas eiaculatus aquas;</l>
<l>ante tamen madidis subieci sulphura venis,</l>
<l>clauderet ut Tatio fervidus humor iter.</l>
<l>cuius ut utilitas pulsis percepta Sabinis,</l>
<l>quae fuerat, tuto reddita forma loco est.</l>
<l>ara mihi posita est parvo coniuncta sacello:</l>
<l>haec adolet flammis cum strue farra suis."</l>
<l>"at cur pace lates motisque recluderis armis?"</l>
<l>nec mora, quaesiti reddita causa mihi est:</l>
<l>"ut populo reditus pateant ad bella profecto,</l>
<l>tota patet dempta ianua nostra sera.</l>
<l>pace fores obdo, ne qua discedere possit;</l>
<l>Caesareoque diu numine elusus ero."</l>
<l>dixit et attollens oculos diversa videntes</l>
<l>aspexit toto quicquid in orbe fuit.</l>
<l>pax erat et, vestri, Germanice, causa triumphi,</l>
<l>tradiderat famulas iam tibi Rhenus aquas.</l>
<l>Iane, fac aeternos pacem pacisque ministros,</l>
<l>neve suum, praesta, deserat auctor opus.</l>
<l>quod tamen ex ipsis licuit mihi discere fastis,</l>
<l>sacravere patres hac duo templa die.</l>
<l>accepit Phoebo nymphaque Coronide natum</l>
<l>insula, dividua quam premit amnis aqua.</l>
<l>Iuppiter in parte est; cepit locus unus utrumque</l>
<l>iunctaque sunt magno templa nepotis avo.</l>
<l>Quis vetat et stellas, ut quaeque oriturque caditque,</l>
<l>dicere? promissi pars fuit ista mei.</l>
<l>felices animae, quibus haec cognoscere primis</l>
<l>inque domus superas scandere cura fuit!</l>
<l>credibile est illos pariter vitiisque locisque</l>
<l>altius humanis exeruisse caput.</l>
<l>non Venus et vinum sublimia pectora fregit</l>
<l>officiumque fori militiaeve labor;</l>
<l>nec levis ambitio perfusaque gloria fuco</l>
<l>magnarumque fames sollicitavit opum.</l>
<l>admovere oculis distantia sidera nostris</l>
<l>aetheraque ingenio supposuere suo.</l>
<l>sic petitur caelum: non ut ferat Ossan Olympus,</l>
<l>summaque Peliacus sidera tangat apex.</l>
<l>nos quoque sub ducibus caelum metabimur illis</l>
<l>ponemusque suos ad vaga signa dies.</l>
<l>Ergo ubi nox aderit Venturis tertia Nonis,</l>
<l>sparsaque caelesti rore madebit humus,</l>
<l>octipedis frustra quaerentur brachia Cancri: praeceps</l>
<l>occiduas ille subibit aquas.</l>
<l>Institerint Nonae, missi tibi nubibus atris</l>
<l>signa dabunt imbres exoriente Lyra.</l>
<l>Quattuor adde dies ductos ex ordine Nonis,</l>
<l>Ianus Agonali luce piandus erit.</l>
<l>nominis esse potest succinctus causa minister,</l>
<l>hostia caelitibus quo feriente cadit,</l>
<l>qui calido strictos tincturus sanguine cultros</l>
<l>semper "agone," rogat, nec nisi iussus agit.</l>
<l>pars, quia non veniant pecudes, sed agantur, ab actu</l>
<l>nomen Agonalem credit habere diem.</l>
<l>pars putat hoc festum priscis Agnalia dictum,</l>
<l>una sit ut proprio littera dempta loco.</l>
<l>an, quia praevisos in aqua timet hostia cultros,</l>
<l>a pecoris lux est ipsa notata metu?</l>
<l>fas etiam fieri solitis aetate priorum</l>
<l>nomina de ludis Graeca tulisse diem.</l>
<l>et pecus antiquus dicebat agonia sermo;</l>
<l>veraque iudicio est ultima causa meo.</l>
<l>utque ea non certa est, ita rex placare sacrorum</l>
<l>numina lanigerae coniuge debet ovis.</l>
<l>victima, quae dextra cecidit victrice, vocatur;</l>
<l>hostibus a domitis hostia nomen habet,</l>
<l>ante, deos homini quod conciliare valeret,</l>
<l>far erat et puri lucida mica salis,</l>
<l>nondum pertulerat lacrimatas cortice murras</l>
<l>acta per aequoreas hospita navis aquas,</l>
<l>tura nec Euphrates nec miserat India costum,</l>
<l>nec fuerant rubri cognita fila croci.</l>
<l>ara dabat fumos herbis contenta Sabinis</l>
<l>et non exiguo laurus adusta sono.</l>
<l>si quis erat, factis prati de flore coronis</l>
<l>qui posset violas addere, dives erat.</l>
<l>hic, qui nunc aperit percussi viscera tauri,</l>
<l>in sacris nullum culter habebat opus.</l>
<l>prima Ceres avidae gavisa est sanguine porcae</l>
<l>ulta suas merita caede nocentis opes;</l>
<l>nam sata vere novo teneris lactentia sulcis</l>
<l>eruta saetigerae comperit ore suis.</l>
<l>sus dederat poenas: exemplo territus huius</l>
<l>palmite debueras abstinuisse, caper.</l>
<l>quem spectans aliquis dentes in vite prementem</l>
<l>talia non tacito dicta dolore dedit:</l>
<l>"rode, caper, vitem! tamen hinc, cum stabis ad aram,</l>
<l>in tua quod spargi cornua possit, erit."</l>
<l>verba fides sequitur: noxae tibi deditus hostis</l>
<l>spargitur adfuso cornua, Bacche, mero.</l>
<l>culpa sui nocuit, nocuit quoque culpa capellae:</l>
<l>quid bos, quid placidae commeruistis oves?</l>
<l>flebat Aristaeus, quod apes cum stirpe necatas</l>
<l>viderat inceptos destituisse favos.</l>
<l>caerula quem genetrix aegre solata dolentem</l>
<l>addidit haec dictis ultima verba suis:</l>
<l>"siste, puer, lacrimas! Proteus tua damna levabit,</l>
<l>quoque modo repares quae periere, dabit,</l>
<l>decipiat ne te versis tamen ille figuris,</l>
<l>impediant geminas vincula firma manus."</l>
<l>pervenit ad vatem iuvenis resolutaque somno</l>
<l>alligat aequorei brachia capta senis,</l>
<l>ille sua faciem transformis adulterat arte:</l>
<l>mox domitus vinclis in sua membra redit,</l>
<l>oraque caerulea tollens rorantia barba,</l>
<l>"qua" dixit "repares arte, requiris, apes?</l>
<l>obrue mactati corpus tellure iuvenci:</l>
<l>quod petis a nobis, obrutus ille dabit."</l>
<l>iussa facit pastor: fervent examina putri</l>
<l>de bove: mille animas una necata dedit,</l>
<l>poscit ovem fatum: verbenas improba carpsit,</l>
<l>quas pia dis ruris ferre solebat anus.</l>
<l>quid tuti superest, animam cum ponat in aris</l>
<l>lanigerumque pecus ruricolaeque boves?</l>
<l>placat equo Persis radiis Hyperiona cinctum,</l>
<l>ne detur celeri victima tarda deo.</l>
<l>quod semel est triplici pro virgine caesa Dianae,</l>
<l>nunc quoque pro nulla virgine cerva cadit,</l>
<l>exta canum vidi Triviae libare Sapaeos,</l>
<l>et quicumque tuas accolit, Haeme, nives,</l>
<l>caeditur et rigido custodi ruris asellus;</l>
<l>causa pudenda quidem, sed tamen apta deo.</l>
<l>festa corymbiferi celebrabas, Graecia, Bacchi,</l>
<l>tertia quae solito tempore bruma refert.</l>
<l>di quoque cultores in idem venere Lyaei,</l>
<l>et quicumque iocis non alienus erat,</l>
<l>Panes et in Venerem Satyrorum prona iuventus,</l>
<l>quaeque colunt amnes solaque rura deae.</l>
<l>venerat et senior pando Silenus asello,</l>
<l>quique ruber pavidas inguine terret aves,</l>
<l>dulcia qui dignum nemus in convivia nacti</l>
<l>gramine vestitis accubuere toris, vina</l>
<l>vina dabat Liber, tulerat sibi quisque coronam,</l>
<l>miscendas parce rivus agebat aquas.</l>
<l>Naides effusis aliae sine pectinis usu,</l>
<l>pars aderant positis arte manuque comis:</l>
<l>illa super suras tunicam collecta ministrat,</l>
<l>altera dissuto pectus aperta sinu:</l>
<l>exserit haec humerum, vestem trahit illa per herbas,</l>
<l>impediunt teneros vincula nulla pedes,</l>
<l>hinc aliae Satyris incendia mitia praebent,</l>
<l>pars tibi, qui pinu tempora nexa geris,</l>
<l>te quoque, inextinctae Silene libidinis, urunt:</l>
<l>nequitia est, quae te non sinit esse senem.</l>
<l>at ruber, hortorum decus et tutela, Priapus</l>
<l>omnibus ex illis Lotide captus erat:</l>
<l>hanc cupit, hanc optat, sola suspirat in illa,</l>
<l>signaque dat nutu, sollicitatque notis,</l>
<l>fastus inest pulchris, sequiturque superbia formam:</l>
<l>irrisum voltu despicit illa suo.</l>
<l>nox erat, et vino somnum faciente iacebant</l>
<l>corpora diversis victa sopore locis.</l>
<l>Lotis in herbosa sub acernis ultima ramis,</l>
<l>sicut erat lusu fessa, quievit humo.</l>
<l>surgit amans animamque tenens vestigia furtim</l>
<l>suspenso digitis fert taciturna gradu,</l>
<l>ut tetigit niveae secreta cubilia nymphae,</l>
<l>ipsa sui flatus ne sonet aura, cavet,</l>
<l>et iam finitima corpus librabat in herba:</l>
<l>illa tamen multi plena soporis erat.</l>
<l>gaudet et, a pedibus tracto velamine, vota</l>
<l>ad sua felici coeperat ire via.</l>
<l>ecce rudens rauco Sileni vector asellus</l>
<l>intempestivos edidit ore sonos.</l>
<l>territa consurgit nymphe manibusque Priapum</l>
<l>reicit et fugiens concitat omne nemus;</l>
<l>at deus obscena nimium quoque parte paratus</l>
<l>omnibus ad lunae lumina risus erat.</l>
<l>morte dedit poenas auctor clamoris, et haec est</l>
<l>Hellespontiaco victima grata deo.</l>
<l>intactae fueratis aves, solacia ruris,</l>
<l>adsuetum silvis innocuumque genus,</l>
<l>quae facitis nidos et plumis ova fovetis</l>
<l>et facili dulces editis ore modos;</l>
<l>sed nil ista iuvant, quia linguae crimen habetis,</l>
<l>dique putant mentes vos aperire suas.</l>
<l>nec tamen hoc falsum: nam, dis ut proxima quaeque,</l>
<l>nunc penna veras, nunc datis ore notas,</l>
<l>tuta diu volucrum proles tum denique caesa est,</l>
<l>iuveruntque deos indicis exta sui.</l>
<l>ergo saepe suo coniunx abducta marito</l>
<l>uritur Idaliis alba columba focis;</l>
<l>nec defensa iuvant Capitolia, quo minus anser</l>
<l>det iecur in lances, Inachi lauta, tuas;</l>
<l>nocte deae Nocti cristatus caeditur ales,</l>
<l>quod tepidum vigili provocet ore diem.</l>
<l>Interea Delphin clarum super aequora sidus</l>
<l>tollitur et patriis exerit ora vadis.</l>
<l>Postera lux hiemem medio discrimine signat,</l>
<l>aequaque praeteritae, quae superabit, erit.</l>
<l>Proxima prospiciet Tithono Aurora relicto</l>
<l>Arcadiae sacrum pontificale deae,</l>
<l>te quoque lux eadem, Turni soror, aede recepit,</l>
<l>hic ubi Virginea Campus obitur aqua.</l>
<l>unde petam causas horum moremque sacrorum?</l>
<l>diriget in medio quis mea vela freto?</l>
<l>ipsa mone, quae nomen habes a carmine ductum,</l>
<l>propositoque fave, ne tuus erret honor,</l>
<l>orta prior luna (de se si creditur ipsi)</l>
<l>a magno tellus Arcade nomen habet.</l>
<l>hic fuit Evander, qui, quamquam clarus utroque,</l>
<l>nobilior sacrae sanguine matris erat;</l>
<l>quae simul aetherios animo conceperat ignes,</l>
<l>ore dabat pleno carmina vera dei.</l>
<l>dixerat haec nato motus instare sibique,</l>
<l>multaque praeterea tempore nacta fidem.</l>
<l>nam iuvenis nimium vera cum matre fugatus</l>
<l>deserit Arcadiam Parrhasiumque larem,</l>
<l>cui genetrix flenti "fortuna viriliter" inquit</l>
<l>"(siste, precor, lacrimas) ista ferenda tibi est.</l>
<l>sic erat in fatis; nec te tua culpa fugavit,</l>
<l>sed deus; offenso pulsus es urbe deo.</l>
<l>non meriti poenam pateris, sed numinis iram:</l>
<l>est aliquid magnis crimen abesse malis.</l>
<l>conscia mens ut cuique sua est, ita concipit intra</l>
<l>pectora pro facto spemque metumque suo.</l>
<l>nec tamen ut primus maere mala talia passus:</l>
<l>obruit ingentes ista procella viros,</l>
<l>passus idem est, Tyriis qui quondam pulsus ab oris</l>
<l>Cadmus in Aonia constitit exul humo:</l>
<l>passus idem Tydeus et idem Pagasaeus Iason,</l>
<l>et quos praeterea longa referre mora est.</l>
<l>omne solum forti patria est, ut piscibus aequor,</l>
<l>ut volucri, vacuo quicquid in orbe patet.</l>
<l>nec fera tempestas toto tamen horret in anno:</l>
<l>et tibi (crede mihi) tempora veris erunt."</l>
<l>vocibus Evander firmata mente parentis</l>
<l>nave secat fluctus Hesperiarnque tenet,</l>
<l>iamque ratem doctae monitu Carmentis in amnem</l>
<l>egerat et Tuscis obvius ibat aquis:</l>
<l>fluminis illa latus, cui sunt vada iuncta Tarenti,</l>
<l>aspicit et sparsas per loca sola casas;</l>
<l>utque erat, immissis puppem stetit ante capillis</l>
<l>continuitque manum torva regentis iter,</l>
<l>et procul in dextram tendens sua bracchia ripam</l>
<l>pinea non sano ter pede texta ferit;</l>
<l>neve daret saltum properans insistere terrae,</l>
<l>vix est Evandri vixque retenta manu.</l>
<l>"di " que "petitorum" dixit "salve te locorum,</l>
<l>tuque novos caelo terra datura deos,</l>
<l>fluminaque et fontes, quibus utitur hospita tellus,</l>
<l>et nemorum nymphae naiadumque chori!</l>
<l>este bonis avibus visi natoque mihique,</l>
<l>ripaque felici tacta sit ista pede!</l>
<l>fallor, an hi fient ingentia moenia colles,</l>
<l>iuraque ab hac terra cetera terra petet?</l>
<l>montibus his olim totus promittitur orbis:</l>
<l>quis tantum fati credat habere locum?</l>
<l>et iam Dardaniae tangent haec litora pinus:</l>
<l>hic quoque causa novi femina Martis erit.</l>
<l>care nepos, Palla, funesta quid induis arma?</l>
<l>indue! non humili vindice caesus eris.</l>
<l>victa tamen vinces eversaque, Troia, resurges:</l>
<l>obruet hostiles ista ruina domos.</l>
<l>urite victrices Neptunia Pergama flammae!</l>
<l>num minus hic toto est altior orbe cinis?</l>
<l>iam pius Aeneas sacra et, sacra altera, patrem</l>
<l>adferet: Iliacos accipe, Vesta, deos!</l>
<l>tempus erit, cum vos orbemque tuebitur idem,</l>
<l>et fient ipso sacra colente deo,</l>
<l>et penes Angustos patriae tutela manebit:</l>
<l>hanc fas imperii frena tenere domum,</l>
<l>inde nepos natusque dei, licet ipse recuset,</l>
<l>pondera caelesti mente paterna feret;</l>
<l>utque ego perpetuis olim sacrabor in aris,</l>
<l>sic Augusta novum Iulia numen erit."</l>
<l>talibus ut dictis nostros descendit in annos,</l>
<l>substitit in medios praescia lingua sonos,</l>
<l>puppibus egressus Latia stetit exul in herba,</l>
<l>felix, exilium cui locus ille fuit!</l>
<l>nec mora longa fuit: stabant nova tecta, neque alter</l>
<l>montibus Ausoniis Arcade maior erat.</l>
<l>ecce boves illuc Erytheidas applicat heros</l>
<l>emensus longi claviger orbis iter;</l>
<l>dumque huic hospitium domus est Tegeaea, vagantur</l>
<l>incustoditae lata per arva boves,</l>
<l>mane erat: excussus somno Tirynthius actor</l>
<l>de numero tauros sentit abesse duos.</l>
<l>nulla videt quaerens taciti vestigia furti:</l>
<l>traxerat aversos Cacus in antra ferox,</l>
<l>Cacus, Aventinae timor atque infamia silvae,</l>
<l>non leve finitimis hospitibusque malum,</l>
<l>dira viro facies, vires pro corpore, corpus</l>
<l>grande: pater monstri Mulciber huius erat:</l>
<l>proque domo longis spelunca recessibus ingens,</l>
<l>abdita, vix ipsis invenienda feris,</l>
<l>ora super postes adfixaque brachia pendent,</l>
<l>squalidaque humanis ossibus albet humus,</l>
<l>servata male parte boum Iove natus abibat:</l>
<l>mugitum rauco furta dedere sono.</l>
<l>"accipio revocamen" ait, vocemque secutus</l>
<l>impia per silvas ultor ad antra venit,</l>
<l>ille aditum fracti praestruxerat obice montis;</l>
<l>vix iuga movissent quinque bis illud opus.</l>
<l>nititur hic numeris (caelum quoque sederat illis)</l>
<l>et vastum motu conlabefactat onus.</l>
<l>quod simul eversum est, fragor aethera terruit ipsum.</l>
<l>ictaque subsedit pondere molis humus,</l>
<l>prima movet Cacus collata proelia dextra</l>
<l>remque ferox saxis stipitibusque gerit.</l>
<l>quis ubi nil agitur, patrias male fortis ad artes</l>
<l>confugit et flammas ore sonante vomit;</l>
<l>quas quotiens proflat, spirare Typhoea credas</l>
<l>et rapidum Aetnaeo fulgur ab igne iaci.</l>
<l>occupat Alcides, adductaque clava trinodis</l>
<l>ter quater adverso sedit in ore viri.</l>
<l>ille cadit mixtosque vomit cum sanguine fumos</l>
<l>et lato moriens pectore plangit humum,</l>
<l>immolat ex illis taurum tibi, Iuppiter, unum</l>
<l>victor et Evandrum ruricolasque vocat,</l>
<l>constituitque sibi, quae Maxima dicitur, aram,</l>
<l>hic ubi pars urbis de bove nomen habet,</l>
<l>nec tacet Evandri mater prope tempus adesse,</l>
<l>Hercule quo tellus sit satis usa suo.</l>
<l>at felix vates, ut dis gratissima vixit,</l>
<l>possidet hunc Iani sic dea mense diem.</l>
<l>Idibus in magni castus Iovis aede sacerdos</l>
<l>semimaris flammis viscera libat ovis;</l>
<l>redditaque est omnis populo provincia nostro,</l>
<l>et tuus Augusto nomine dictus avus.</l>
<l>perlege dispositas generosa per atria ceras:</l>
<l>contigerunt nulli nomina tanta viro.</l>
<l>Africa victorem de se vocat, alter Isauras</l>
<l>aut Cretum domitas testificatur opes;</l>
<l>hunc Numidae faciunt, illum Messana superbum,</l>
<l>ille Numantina traxit ab urbe notam,</l>
<l>et mortem et nomen Druso Germania fecitâ€”</l>
<l>me miserum, virtus quam brevis illa fuit!</l>
<l>si petat a victis, tot sumat nomina Caesar,</l>
<l>quot numero gentes maximus orbis habet,</l>
<l>ex uno quidam celebres aut torquis adempti</l>
<l>aut corvi titulos auxiliaris habent.</l>
<l>Magne, tuum nomen rerum est mensura tuarum:</l>
<l>sed qui te vicit, nomine maior erat.</l>
<l>nec gradus est supra Fabios cognominis ullus:</l>
<l>illa domus meritis Maxima dicta suis.</l>
<l>sed tamen humanis celebrantur honoribus omnes:</l>
<l>hic socium summo cum Iove nomen habet,</l>
<l>sancta vocant augusta patres, augusta vocantur</l>
<l>templa sacerdotum rite dicata manu;</l>
<l>huius et augurium dependet origine verbi,</l>
<l>et quodcumque sua Iuppiter auget ope.</l>
<l>augeat imperium nostri ducis, augeat annos,</l>
<l>protegat et vestras querna corona fores,</l>
<l>auspicibusque deis tanti cognominis heres</l>
<l>omine suscipiat, quo pater, orbis onus I</l>
<l>Respiciet Titan actas ubi tertius Idus,</l>
<l>fient Parrhasiae sacra relata deae.</l>
<l>Nam prius Ausonias matres carpenta vehebant</l>
<l>(haec quoque ab Evandri dicta parente reor);</l>
<l>mox honor eripitur, matronaque destinat omnis</l>
<l>ingratos nulla prole novare viros,</l>
<l>neve daret partus, ictu temeraria caeco</l>
<l>visceribus crescens excutiebat onus.</l>
<l>corripuisse patres ausas immitia nuptas,</l>
<l>ius tamen ereptum restituisse ferunt;</l>
<l>binaque nunc pariter Tegeaeae sacra parenti</l>
<l>pro pueris fieri virginibusque iubent,</l>
<l>scortea non illi fas est inferre sacello,</l>
<l>ne violent puros exanimata focos.</l>
<l>siquis amas veteres ritus, adsiste precanti:</l>
<l>nomina percipies non tibi nota prius.</l>
<l>Porrima placatur Postvertaque, sive sorores</l>
<l>sive fugae comites, Maenali diva, tuae:</l>
<l>altera, quod porro fuerat, cecinisse putatur,</l>
<l>altera, venturum postmodo quicquid erat.</l>
<l>Candida, te niveo posuit lux proxima templo,</l>
<l>qua fert sublimes alta Moneta gradus:</l>
<l>nunc bene prospicies Latiam, Concordia, turbam,</l>
<l>nunc te sacratae constituere manus.</l>
<l>Furius antiquam populi superator Etrusci</l>
<l>voverat et voti solverat ille fidem,</l>
<l>causa, quod a patribus sumptis secesserat armis</l>
<l>volgus, et ipsa suas Roma timebat opes.</l>
<l>causa recens melior: passos Germania crines</l>
<l>porrigit auspiciis, dux venerande, tuis;</l>
<l>inde triumphatae libasti munera gentis</l>
<l>templaque fecisti, quam colis ipse, deae.</l>
<l>hanc tua constituit genetrix et rebus et ara,</l>
<l>sola toro magni digna reperta Iovis.</l>
<l>Haec ubi transierint, Capricorno, Phoebe, relicto</l>
<l>per iuvenis curres signa gerentis aquam.</l>
<l>Septimus hinc oriens cum se demiserit undis,</l>
<l>fulgebit toto iam Lyra nulla polo.</l>
<l>Sidere ab hoc ignis venienti nocte, Leonis</l>
<l>qui micat in medio pectore, mersus erit.</l>
<l>Ter quater evolvi signantes tempora fastos,</l>
<l>nec Sementiva est ulla reperta dies:</l>
<l>cum mihi (sensit enim) "lux haec indicitur," inquit</l>
<l>Musa, "quid a fastis non stata sacra petis?</l>
<l>utque dies incerta sacro, sic tempora certa:</l>
<l>seminibus iactis est ubi fetus ager."</l>
<l>state coronati plenum ad praesaepe iuvenci:</l>
<l>cum tepido vestrum vere redibit opus.</l>
<l>rusticus emeritum palo suspendat aratrum:</l>
<l>omne reformidat frigida volnus humus,</l>
<l>vilice, da requiem terrae semente peracta;</l>
<l>da requiem, terram qui coluere, viris,</l>
<l>pagus agat festum: pagum lustrate, coloni,</l>
<l>et date paganis annua liba focis.</l>
<l>placentur frugum matres, Tellusque Ceresque,</l>
<l>farre suo gravidae visceribusque suis.</l>
<l>officium commune Ceres et Terra tuentur:</l>
<l>haec praebet causam frugibus, illa locum.</l>
<l>"consortes operis, per quas correcta vetustas</l>
<l>quernaque glans victa est utiliore cibo,</l>
<l>frugibus immensis avidos satiate colonos,</l>
<l>ut capiant cultus praemia digna sui.</l>
<l>vos date perpetuos teneris sementibus auctus,</l>
<l>nec nova per gelidas herba sit usta nives,</l>
<l>cum serimus, caelum ventis aperite serenis;</l>
<l>cum latet, aetheria spargite semen aqua.</l>
<l>neve graves cultis Cerialia rura, cavete,</l>
<l>agmine laesuro depopulentur aves.</l>
<l>vos quoque, formicae, subiectis parcite granis:</l>
<l>post messem praedae copia maior erit.</l>
<l>interea crescat scabrae robiginis expers,</l>
<l>nec vitio caeli palleat aegra seges,</l>
<l>et neque deficiat macie neque pinguior aequo</l>
<l>divitiis pereat luxuriosa suis.</l>
<l>et careant loliis oculos vitiantibus agri,</l>
<l>nec sterilis culto surgat avena solo.</l>
<l>triticeos fetus passuraque farra bis ignem</l>
<l>hordeaque ingenti fenore reddat ager!"</l>
<l>haec ego pro vobis, haec vos optate coloni,</l>
<l>efficiatque ratas utraque diva preces,</l>
<l>bella diu tenuere viros: erat aptior ensis</l>
<l>vomere, cedebat taurus arator equo;</l>
<l>sarcula cessabant, versique in pila ligones,</l>
<l>factaque de rastri pondere cassis erat.</l>
<l>gratia dis domuique tuae; religata catenis</l>
<l>iampridem vestro sub pede bella iacent,</l>
<l>sub iuga bos veniat, sub terras semen aratas:</l>
<l>pax Cererem nutrit, pacis alumna Ceres.</l>
<l>At quae venturas praecedit sexta Kalendas,</l>
<l>hac sunt Ledaeis templa dicata deis:</l>
<l>fratribus illa deis fratres de gente deorum</l>
<l>circa Iuturnae composuere lacus.</l>
<l>Ipsum nos carmen deduxit Pacis ad aram.</l>
<l>haec erit a mensis fine secunda dies.</l>
<l>frondibus Actiacis comptos redimita capillos,</l>
<l>Pax, ades et toto mitis in orbe mane.</l>
<l>dum desint hostes, desit quoque causa triumphi:</l>
<l>tu ducibus bello gloria maior eris.</l>
<l>sola gerat miles, quibus arma coerceat, arma,</l>
<l>canteturque fera nil nisi pompa tuba.</l>
<l>horreat Aeneadas et primus et ultimus orbis:</l>
<l>si qua parum Romam terra timebat, amet.</l>
<l>tura, sacerdotes, pacalibus addite flammis,</l>
<l>albaque percussa victima fronte cadat,</l>
<l>utque domus, quae praestat eam, cum pace perennet</l>
<l>ad pia propensos vota rogate deos.</l>
<l>sed iam prima mei pars est exacta laboris,</l>
<l>cumque suo finem mense libellus habet.</l>
</div1>

<div1 type="book" n="2" org="uniform" sample="complete">
<l>Ianus habet finem, cum carmine crescit et annus:</l>
<l>alter ut hic mensis, sic liber alter eat.</l>
<l>nunc primum velis, elegi, maioribus itis:</l>
<l>exiguum, memini, nuper eratis opus.</l>
<l>ipse ego vos habui faciles in amore ministros,</l>
<l>cum lusit numeris prima iuventa suis.</l>
<l>idem sacra cano signataque tempora fastis:</l>
<l>ecquis ad haec illinc crederet esse viam?</l>
<l>haec mea militia est: ferimus quae possumus arma,</l>
<l>dextraque non omni munere nostra vacat,</l>
<l>si mihi non valido torquentur pila lacerto,</l>
<l>nec bellatoris terga premuntur equi,</l>
<l>nec galea tegimur nec acuto cingimur ense,</l>
<l>(his habilis telis quilibet esse potest),</l>
<l>at tua prosequimur studioso pectore, Caesar,</l>
<l>nomina, per titulos ingredimurque tuos.</l>
<l>ergo ades et placido paulum mea munera voltu</l>
<l>respice, pacando si quid ab hoste vacas.</l>
<l>februa Romani dixere piamina patres:</l>
<l>nunc quoque dant verbo plurima signa fidem,</l>
<l>pontifices ab rege petunt et flamine lanas,</l>
<l>quis veterum lingua februa nomen erat,</l>
<l>quaeque capit lictor domibus purgamina versis</l>
<l>torrida cum mica farra, vocantur idem;</l>
<l>nomen idem ramo, qui caesus ab arbore pura</l>
<l>casta sacerdotum tempora fronde tegit,</l>
<l>ipse ego flammicam poscentem februa vidi;</l>
<l>februa poscenti pinea virga data est.</l>
<l>denique quodcumque est, quo corpora nostra piantur,</l>
<l>hoc apud intonsos nomen habebat avos.</l>
<l>mensis ab his dictus, secta quia pelle Luperci</l>
<l>omne solum lustrant idque piamen habent,</l>
<l>aut quia placatis sunt tempora pura sepulcris,</l>
<l>tunc cum ferales praeteriere dies.</l>
<l>omne nefas omnemque mali purgamina causam</l>
<l>credebant nostri tollere posse senes.</l>
<l>Graecia principium moris dedit: illa nocentis</l>
<l>impia lustratos ponere facta putat.</l>
<l>Actoriden Peleus, ipsum quoque Pelea Phoci</l>
<l>caede per Haemonias solvit Acasfus aquas:</l>
<l>vectam frenatis per inane draconibus Aegeus</l>
<l>credulus iumenta Phasida fovit ope:</l>
<l>Amphiareiades Naupactoo Acheloo</l>
<l>"solve nefas" dixit, solvit et ille nefas.</l>
<l>a! nimium faciles, qui tristia crimina caedis</l>
<l>fluminea tolli posse putatis aqua!</l>
<l>sed tamen (antiqui ne nescius ordinis erres)</l>
<l>primus, ut est, Iani mensis et ante fuit;</l>
<l>qui sequitur Ianum, veteris fuit ultimus anni:</l>
<l>tu quoque sacrorum, Termine, finis eras.</l>
<l>primus enim Iani mensis, quia ianua prima est:</l>
<l>qui sacer est imis manibus, imus erat.</l>
<l>postmodo creduntur spatio distantia longo</l>
<l>tempora bis quini continuasse viri.</l>
<l>Principio mensis Phrygiae contermina Matri</l>
<l>Sospita delubris dicitur aucta novis,</l>
<l>nunc ubi sint illis, quaeris, sacrata Kalendis</l>
<l>templa deae? longa procubuere die.</l>
<l>cetera ne simili caderent labefacta ruina,</l>
<l>cavit sacrati provida cura ducis,</l>
<l>sub quo delubris sentitur nulla senectus;</l>
<l>nec satis est homines, obligat ille deos.</l>
<l>templorum positor, templorum sancte repostor,</l>
<l>sit superis, opto, mutua cura tui!</l>
<l>dent tibi caelestes, quos tu caelestibus, annos,</l>
<l>proque tua maneant in statione domo!</l>
<l>tunc quoque vicini lucus celebratur Helerni,1</l>
<l>qua petit aequoreas advena Thybris aquas.</l>
<l>ad penetrale Numae Capitoliumque Tonantem</l>
<l>inque Iovis summa caeditur arce bidens.</l>
<l>saepe graves pluvias adopertus nubibus auster</l>
<l>concitat, aut posita sub nive terra latet.</l>
<l>Proximus Hesperias Titan abiturus in undas</l>
<l>gemmea purpureis cum iuga demet equis,</l>
<l>illa nocte aliquis tollens ad sidera voltum</l>
<l>dicet "ubi est hodie quae Lyra fulsit heri?"</l>
<l>dumque Lyram quaeret, medii quoque terga Leonis</l>
<l>in liquidas subito mersa notabit aquas.</l>
<l>Quem modo caelatum stellis Delphina videbas,</l>
<l>is fugiet visus nocte sequente tuos:</l>
<l>seu fuit occultis felix in amoribus index,</l>
<l>Lesbida cum domino seu tulit ille lyram.</l>
<l>quod mare non novit, quae nescit Ariona tellus?</l>
<l>carmine currentes ille tenebat aquas.</l>
<l>saepe sequens agnam lupus est a voce retentus,</l>
<l>saepe avidum fugiens restitit agna lupum;</l>
<l>saepe canes leporesque umbra iacuere sub una,</l>
<l>et stetit in saxo proxima cerva leae,</l>
<l>et sine lite loquax cum Palladis alite cornix</l>
<l>sedit, et accipitri iuncta columba fuit.</l>
<l>Cynthia saepe tuis fertur, vocans Arion,</l>
<l>tamquam fraternis obstipuisse modis,</l>
<l>nomen Arionium Siculas impleverat urbes,</l>
<l>captaque erat lyricis Ausonis ora sonis;</l>
<l>inde domum repetens puppem conscendit Arion,</l>
<l>atque ita quaesitas arte ferebat opes.</l>
<l>forsitan, infelix, ventos undasque timebas,</l>
<l>at tibi nave tua tutius aequor erat.</l>
<l>namque gubernator destricto constitit ense</l>
<l>ceteraque armata conscia turba manu.</l>
<l>quid tibi cum gladio? dubiam rege, navita, puppem:</l>
<l>non haec sunt digitis arma tenenda tuis.</l>
<l>ille, metu pavidus, "mortem non deprecor" inquit,</l>
<l>"sed liceat sumpta pauca referre lyra."</l>
<l>dant veniam ridentque moram, capit ille coronam,</l>
<l>quae possit crines, Phoebe, decere tuos;</l>
<l>induerat Tyrio bis tinctam murice pallam:</l>
<l>reddidit icta suos pollice chorda sonos,</l>
<l>flebilibus numeris veluti canentia dura</l>
<l>traiectus penna tempora cantat olor.</l>
<l>protinus in medias ornatus desilit undas:</l>
<l>spargitur impulsa caerula puppis aqua.</l>
<l>inde (fide maius) tergo delphina recurvo</l>
<l>se memorant oneri supposuisse novo;</l>
<l>ille sedens citharamque tenet pretiumque vehendi</l>
<l>cantat et aequoreas carmine mulcet aquas,</l>
<l>di pia facta vident: astris delphina recepit</l>
<l>Iuppiter et stellas iussit habere novem.</l>
<l>Nunc mihi mille sonos, quoque est memoratus Achilles,</l>
<l>vellem, Maeonide, pectus inesse tuum,</l>
<l>dum canimus sacras alterno pectine Nonas:</l>
<l>maximus hic fastis accumulatur honos,</l>
<l>deficit ingenium, maioraque viribus urgent:</l>
<l>haec mihi praecipuo est ore canenda dies.</l>
<l>quid volui demens elegis imponere tantum</l>
<l>ponderis? heroi res erat ista pedis,</l>
<l>sancte pater patriae, tibi plebs, tibi curia nomen</l>
<l>hoc dedit, hoc dedimus nos tibi nomen, eques,</l>
<l>res tamen ante dedit, sero quoque vera tulisti</l>
<l>nomina, iam pridem tu pater orbis eras.</l>
<l>hoc tu per terras, quod in aethere Iuppiter alto,</l>
<l>nomen habes: hominum tu pater, ille deum.</l>
<l>Romule, concedes: facit hic tua magna tuendo</l>
<l>moenia, tu dederas transilienda Remo.</l>
<l>te Tatius parvique Cures Caeninaque sensit:</l>
<l>hoc duce Romanum est solis utrumque latus,</l>
<l>tu breve nescio quid victae telluris habebas:</l>
<l>quodcumque est alto sub Iove, Caesar habet,</l>
<l>tu rapis, hic castas duce se iubet esse maritas:</l>
<l>tu recipis luco, reppulit ille nefas.</l>
<l>vis tibi grata fuit, florent sub Caesare leges.</l>
<l>tu domini nomen, principis ille tenet,</l>
<l>te Remus incusat, veniam dedit hostibus ille.</l>
<l>caelestem fecit te pater, ille patrem.</l>
<l>iam puer Idaeus media tenus eminet alvo</l>
<l>et liquidas mixto nectare fundit aquas,</l>
<l>en etiam, siquis Borean horrere solebat,</l>
<l>gaudeat: a Zephyris mollior aura venit.</l>
<l>Quintus ab aequoreis nitidum iubar extulit undis</l>
<l>Lucifer, et primi tempora veris erunt.</l>
<l>ne fallare tamen, restant tibi frigora, restant,</l>
<l>magnaque discedens signa reliquit hiems.</l>
<l>Tertia nox veniat: Custodem protinus Ursae</l>
<l>aspicies geminos exeruisse pedes. note</l>
<l>inter Hamadryadas iaculatricemque Dianam</l>
<l>Callisto sacri pars fuit una chori.</l>
<l>illa deae tangens arcus "quos tangimus arcus,</l>
<l>este meae testes virginitatis" ait.</l>
<l>Cynthia laudavit, "promissa" que "foedera serva,</l>
<l>et comitum princeps tu mihi" dixit "eris."</l>
<l>foedera servasset, si non formosa fuisset:</l>
<l>cavit mortales, de Iove crimen habet,</l>
<l>mille feras Phoebe silvis venata redibat</l>
<l>aut plus aut medium sole tenente diem. note</l>
<l>ut tetigit lucum (densa niger ilice lucus,</l>
<l>in medio gelidae fons erat altus aquae),</l>
<l>"hic" ait "in silva, virgo Tegeaea, lavemur!"</l>
<l>erubuit falso virginis illa sono.</l>
<l>dixerat et nymphis: nymphae velamina ponunt, note</l>
<l>hanc pudet et tardae dat mala signa morae,</l>
<l>exuerat tunicas; uteri manifesta tumore</l>
<l>proditur indicio ponderis ipsa suo.</l>
<l>cui dea "virgineos, periura Lycaoni, coetus</l>
<l>desere nec castas pollue" dixit "aquas."</l>
<l>luna novum decies implerat cornibus orbem:</l>
<l>quae fuerat virgo credita, mater erat.</l>
<l>laesa furit Iuno, formam mutatque puellae.</l>
<l>quid facis? invito est pectore passa Iovem,</l>
<l>utque ferae vidit turpes in paelice voltus,</l>
<l>"huius in amplexus Iuppiter" inquit "eat!"</l>
<l>ursa per incultos errabat squalida montes,</l>
<l>quae fuerat summo nuper amata Iovi.</l>
<l>iam tria lustra puer furto conceptus agebat,</l>
<l>cum mater nato est obvia facto suo.</l>
<l>illa quidem, tamquam cognosceret, adstitit amens</l>
<l>et gemuit: gemitus verba parentis erant,</l>
<l>hanc puer ignarus iaculo fixisset acuto,</l>
<l>ni foret in superas raptus uterque domos,</l>
<l>signa propinqua micant: prior est, quam dicimus Arcton,</l>
<l>Arctophylax formam terga sequentis habet,</l>
<l>saevit adhuc canamque rogat Saturnia Tethyn,</l>
<l>Maenaliam tactis ne lavet Arcton aquis.</l>
<l>Idibus agrestis fumant altaria Fauni</l>
<l>hic, ubi discretas insula rumpit aquas.</l>
<l>haec fuit illa dies, in qua Veientibus armis</l>
<l>ter centum Fabii ter cecidere duo.</l>
<l>una domus vires et onus susceperat urbis:</l>
<l>sumunt gentiles arma professa manus,</l>
<l>egreditur castris miles generosus ab isdem,</l>
<l>e quis dux fieri quilibet aptus erat.</l>
<l>Carmentis portae dextro1 est via proxima Iano:</l>
<l>ire per hanc noli, quisquis es; omen habet,</l>
<l>illa fama refert Fabios exisse trecentos:</l>
<l>porta vacat culpa, sed tamen omen habet.</l>
<l>ut celeri passu Cremeram tetigere rapacem</l>
<l>(turbidus hibernis ille fluebat aquis),</l>
<l>castra loco ponunt: destrictis ensibus ipsi</l>
<l>Tyrrhenum valido Marte per agmen eunt,</l>
<l>non aliter quam cum Libyca de gente leones</l>
<l>invadunt sparsos lata per arva greges,</l>
<l>diffugiunt hostes inhonestaque volnera tergo</l>
<l>accipiunt: Tusco sanguine terra rubet, sic iterum,</l>
<l>sic saepe cadunt, ubi vincere aperte</l>
<l>non datur, insidias armaque tecta parant.</l>
<l>campus erat, campi claudebant ultima colles</l>
<l>silvaque montanas occulere apta feras,</l>
<l>in medio paucos armentaque rara relinquunt,</l>
<l>cetera virgultis abdita turba latet,</l>
<l>ecce velut torrens undis pluvialibus auctus</l>
<l>aut nive, quae Zephyro victa tepente fluit,</l>
<l>per sata perque vias fertur nec, ut ante solebat,</l>
<l>riparum clausas margine finit aquas:</l>
<l>sic Fabii vallem latis discursibus implent,</l>
<l>quodque vident, sternunt, nec metus alter inest.</l>
<l>quo ruitis, generosa domus? male creditis hosti:</l>
<l>simplex nobilitas, perfida tela cave!</l>
<l>fraude perit virtus: in apertos undique campos</l>
<l>prosiliunt hostes et latus omne tenent,</l>
<l>quid faciant pauci contra tot milia fortes?</l>
<l>quidve, quod in misero tempore restet, habent?</l>
<l>sicut aper longe silvis Laurentibus actus</l>
<l>fulmineo celeres dissipat ore canes,</l>
<l>mox tamen ipse perit, sic non moriuntur inulti</l>
<l>volneraque alterna dantque feruntque manu.</l>
<l>una dies Fabios ad bellum miserat omnes:</l>
<l>ad bellum missos perdidit una dies.</l>
<l>ut tamen Herculeae superessent semina gentis,</l>
<l>credibile est ipsos consuluisse deos;</l>
<l>nam puer impubes et adhuc non utilis armis</l>
<l>unus de Fabia gente relictus erat,</l>
<l>scilicet ut posses olim tu, Maxime, nasci,</l>
<l>cui res cunctando restituenda foret.</l>
<l>Continuata loco tria sidera, Corvus et Anguis</l>
<l>et medius Crater inter utrumque iacet.</l>
<l>Idibus illa latent, oriuntur nocte sequenti,</l>
<l>quae tibi cur tria sint tam sociata, canam,</l>
<l>forte Iovi Phoebus festum sollemne parabat</l>
<l>(non faciet longas fabula nostra moras):</l>
<l>"i, mea" dixit "avis, ne quid pia sacra moretur,</l>
<l>et tenuem vivis fontibus adfer aquam."</l>
<l>corvus inauratum pedibus cratera recurvis</l>
<l>tollit et aerium pervolat altus iter.</l>
<l>stabat adhuc duris ficus densissima pomis:</l>
<l>temptat eam rostro; non erat apta legi.</l>
<l>inmemor imperii sedisse sub arbore fertur,</l>
<l>dum fierent tarda dulcia poma mora.</l>
<l>iamque satur nigris longum rapit unguibus hydrum</l>
<l>ad dominumque redit Actaque verba refert:</l>
<l>"hic mihi causa morae, vivarum obsessor aquarum:</l>
<l>hic tenuit fontes officiumque meum."</l>
<l>"addis" ait "culpae mendacia," Phoebus "et audes</l>
<l>fatidicum verbis fallere velle deum?</l>
<l>at tibi, dum lacteus haerebit in arbore ficus,</l>
<l>de nullo gelidae fonte bibentur aquae,"</l>
<l>dixit, et antiqui monumenta perennia facti,</l>
<l>Anguis, Avis, Crater sidera iuncta micant.</l>
<l>Tertia post Idus nudos aurora Lupercos</l>
<l>aspicit, et Fauni sacra bicornis eunt.</l>
<l>dicite, Pierides, sacrorum quae sit origo,</l>
<l>attigerint Lati as unde petita domos.</l>
<l>Pana deum pecoris veteres coluisse feruntur</l>
<l>Arcades: Arcadiis plurimus ille iugis,</l>
<l>testis erit Pholoe, testes Stymphalides undae,</l>
<l>quique citis Ladon in mare currit aquis,</l>
<l>cinctaque pinetis nemoris iuga Nonacrini,</l>
<l>altaque Cyllene1 Parrhasiaeque nives.</l>
<l>Pan erat armenti, Pan illic numen equarum;</l>
<l>munus ob incolumes ille ferebat oves.</l>
<l>transtulit Evander silvestria numina secum;</l>
<l>hic, ubi nunc urbs est, tum locus urbis erat.</l>
<l>inde deum colimus, devectaque sacra Pelasgis</l>
<l>flamen adhuc prisco more Dialis obit.1</l>
<l>cur igitur currant, et cur (sic currere mos est)</l>
<l>nuda ferant posita corpora veste, rogas?</l>
<l>ipse deus velox discurrere gaudet in altis</l>
<l>montibus et subitas concipit ipse fugas;</l>
<l>ipse deus nudus nudos iubet ire ministros,</l>
<l>nec satis ad cursus commoda vestis erat.</l>
<l>ante Iovem genitum terras habuisse feruntur</l>
<l>Arcades, et luna gens prior illa fuit.</l>
<l>vita feris similis, nullos agitata per usus:</l>
<l>artis adhuc expers et rude volgus erat.</l>
<l>pro domibus frondes norant, pro frugibus herbas,</l>
<l>nectar erat palmis hausta duabus aqua.</l>
<l>nullus anhelabat sub adunco vomere taurus,</l>
<l>nulla sub imperio terra colentis erat:</l>
<l>nullus adhuc erat usus equi, se quisque ferebat:</l>
<l>ibat ovis lana corpus amicta sua.</l>
<l>sub Iove durabant et corpora nuda gerebant</l>
<l>docta graves imbres et tolerare Notos.</l>
<l>nunc quoque detecti referunt monumenta vetusti</l>
<l>moris et antiquas testificantur opes.</l>
<l>sed cur praecipue fugiat velamina Faunus,</l>
<l>traditur antiqui fabula plena ioci.</l>
<l>forte comes dominae iuvenis Tirynthius ibat:</l>
<l>vidit ab excelso Faunus utrumque iugo.</l>
<l>vidit et incaluit, "montana " que "numina," dixit</l>
<l>"nil mihi vobiscum est: hic meus ardor erit."</l>
<l>ibat odoratis humeros perfusa capillis</l>
<l>Maeonis aurato conspicienda sinu:</l>
<l>aurea pellebant tepidos umbracula soles,</l>
<l>quae tamen Herculeae sustinuere manus,</l>
<l>iam Bacchi nemus et Tmoli vineta tenebat,</l>
<l>Hesperos et fusco roscidus ibat equo.</l>
<l>antra subit tofis laqueata et pumice vivo;</l>
<l>garrulus in primo limine rivus erat.</l>
<l>dumque parant epulas potandaque vina ministri,</l>
<l>cultibus Alciden instruit illa suis.</l>
<l>dat tenuis tunicas Gaetulo murice tinctas,</l>
<l>dat teretem zonam, qua modo cincta fuit.</l>
<l>ventre minor zona est; tunicarum vincla relaxat,</l>
<l>ut posset magnas exeruisse manus,</l>
<l>fregerat armillas non illa ad brachia factas,</l>
<l>scindebant magni vincula parva pedes.</l>
<l>ipsa capit clavamque gravem spoliumque leonis</l>
<l>conditaque in pharetra tela minora sua.</l>
<l>sic epulis functi sic dant sua corpora somno,</l>
<l>et positis iuxta secubuere toris;</l>
<l>causa, repertori vitis quia sacra parabant,</l>
<l>quae facerent pure, cum foret orta dies.</l>
<l>noctis erat medium, quid non amor improbus audet?</l>
<l>roscida per tenebras Faunus ad antra venit,</l>
<l>utque videt comites somno vinoque solutos,</l>
<l>spem capit in dominis esse soporis idem.</l>
<l>intrat, et huc illuc temerarius errat adulter</l>
<l>et praefert cautas subsequiturque manus,</l>
<l>venerat ad strati captata cubilia lecti</l>
<l>et felix prima sorte futurus erat.</l>
<l>ut tetigit fulvi saetis hirsuta leonis</l>
<l>vellera, pertimuit sustinuitque manum</l>
<l>attonitusque metu rediit, ut saepe viator</l>
<l>turbatus viso rettulit angue pedem,</l>
<l>inde tori, qui iunctus erat, velamina tangit</l>
<l>mollia, mendaci decipiturque nota.</l>
<l>ascendit spondaque sibi propiore recumbit,</l>
<l>et tumidum cornu durius inguen erat.</l>
<l>interea tunicas ora subducit ab ima:</l>
<l>horrebant densis aspera crura pilis,</l>
<l>cetera temptantem subito Tirynthius heros</l>
<l>reppulit: e summo decidit ille toro.</l>
<l>fit sonus, inclamat comites et lumina poscit</l>
<l>Maeonis: inlatis ignibus acta patent.</l>
<l>ille gemit lecto graviter deiectus ab alto,</l>
<l>membraque de dura vix sua tollit humo.</l>
<l>ridet et Alcides et qui videre iacentem,</l>
<l>ridet amatorem Lyda puella suum.</l>
<l>veste deus lusus fallentes lumina vestes</l>
<l>non amat et nudos ad sua sacra vocat,</l>
<l>adde peregrinis causas, mea Musa, Latinas,</l>
<l>inque suo noster pulvere currat equus,</l>
<l>cornipedi Fauno caesa de more capella</l>
<l>venit ad exiguas turba vocata dapes,</l>
<l>dumque sacerdotes veribus transuta salignis</l>
<l>exta parant, medias sole tenente vias,</l>
<l>Romulus et frater pastoralisque iuventus</l>
<l>solibus et campo corpora nuda dabant;</l>
<l>caestibus et iaculis et misso pondere saxi</l>
<l>brachia per lusus experienda dabant:</l>
<l>pastor ab excelso "per devia rura iuvencos,</l>
<l>Romule, praedones, et Reme," dixit "agunt."</l>
<l>longum erat armari: diversis exit uterque</l>
<l>partibus; occursu praeda recepta Remi.</l>
<l>ut rediit, veribus stridentia detrahit exta</l>
<l>atque ait "haec certe non nisi victor edet."</l>
<l>dicta facit Fabiique simul, venit inritus illuc</l>
<l>Romulus et mensas ossaque nuda videt;</l>
<l>risit et indoluit Fabios potuisse Remumque</l>
<l>vincere, Quintilios non potuisse suos.</l>
<l>fama manet facti: posito velamine currunt,</l>
<l>et memorem famam, quod bene cessit, habet,</l>
<l>forsitan et quaeras, cur sit locus ille Lupercal,</l>
<l>quaeve diem tali nomine causa notet.</l>
<l>Silvia Vestalis caelestia semina partu</l>
<l>ediderat patruo regna tenente suo.</l>
<l>is iubet auferri parvos et in amne necari:</l>
<l>quid facis? ex istis Romulus alter erit.</l>
<l>iussa recusantes peragunt lacrimosa ministri,</l>
<l>flent tamen et geminos in loca iussa ferunt.</l>
<l>Albula, quem Tiberim mersus Tiberinus in undis</l>
<l>reddidit, hibernis forte tumebat aquis:</l>
<l>hic, ubi nunc fora sunt, lintres errare videres,</l>
<l>quaque iacent valles, Maxime Circe, tuae.</l>
<l>huc ubi venerunt (neque enim procedere possunt</l>
<l>longius), ex illis unus et alter ait:</l>
<l>"at quam sunt similes! at quam formosus uterque!</l>
<l>plus tamen ex illis iste vigoris habet,</l>
<l>si genus arguitur voltu, nisi fallit imago,</l>
<l>nescio quem in vobis suspicor esse deumâ€”</l>
<l>at si quis vestrae deus esset originis auctor,</l>
<l>in tam praecipiti tempore</l>
<l>ferret opem; ferret opem certe, si non ope mater egeret,</l>
<l>quae facta est uno mater et orba die.</l>
<l>nata simul, moritura simul, simul ite sub undas</l>
<l>corpora!" desierat deposuitque sinu.</l>
<l>vagierunt ambo pariter: sensisse putares,</l>
<l>hi redeunt udis in sua tecta genis,</l>
<l>sustinet impositos summa cavus alveus unda:</l>
<l>heu quantum fati parva tabella tulit!</l>
<l>alveus in limo silvis adpulsus opacis</l>
<l>paulatim fluvio deficiente sedet.</l>
<l>arbor erat: remanent vestigia, quaeque vocatur</l>
<l>Rumina nunc ficus, Romula ficus erat.</l>
<l>venit ad expositos (mirum!) lupa feta gemellos:</l>
<l>quis credat pueris non nocuisse feram?</l>
<l>non nocuisse parum est, prodest quoque: quos lupa nutrit,</l>
<l>perdere cognatae sustinuere manus,</l>
<l>constitit et cauda teneris blanditur alumnis</l>
<l>et fingit lingua corpora bina sua.</l>
<l>Marte satos scires: timor afuit, ubera ducunt</l>
<l>nec sibi promissi lactis aluntur ope.</l>
<l>illa loco nomen fecit, locus ipse Lupercis.</l>
<l>magna dati nutrix praemia lactis habet,</l>
<l>quid vetat Arcadio dictos a monte Lupercos?</l>
<l>Faunus in Arcadia templa Lycaeus habet.</l>
<l>nupta, quid expectas? non tu pollentibus herbis</l>
<l>nec prece nec magico carmine mater eris;</l>
<l>excipe fecundae patienter verbera dextrae,</l>
<l>iam socer optatum nomen habebit avi.</l>
<l>nam fuit illa dies, dura cum sorte maritae</l>
<l>reddebant uteri pignora rara sui.</l>
<l>"quid mihi " clamabat "prodest rapuisse Sabinas,"</l>
<l>Romulus (hoc illo sceptra tenente fuit)</l>
<l>"si mea non vires, sed bellum iniuria fecit?</l>
<l>utilius fuerat non habuisse nurus."</l>
<l>monte sub Esquilio multis incaeduus annis</l>
<l>Iunonis magnae nomine lucus erat.</l>
<l>huc ubi venerunt, pariter nuptaeque virique</l>
<l>suppliciter posito procubuere genu,</l>
<l>cum subito motae tremuere cacumina silvae</l>
<l>et dea per lucos mira locuta suos:</l>
<l>"Italidas matres" inquit "sacer hircus inito."</l>
<l>obstipuit dubio territa turba sono.</l>
<l>augur erat (nomen longis intercidit annis,</l>
<l>nuper ab Etrusca venerat exul humo),</l>
<l>ille caprum mactat, iussae sua terga puellae</l>
<l>pellibus exsectis percutienda dabant,</l>
<l>luna resumebat decimo nova cornua motu,</l>
<l>virque pater subito nuptaque mater erat.</l>
<l>gratia Lucinae! dedit haec tibi nomina lucus,</l>
<l>aut quia principium tu, dea, lucis habes,</l>
<l>parce, precor, gravidis, facilis Lucina, puellis</l>
<l>maturumque utero molliter aufer onus.</l>
<l>orta dies fuerit, tu desine credere ventis:</l>
<l>perdidit illius temporis aura fidem;</l>
<l>flamina non constant, et sex reserata diebus</l>
<l>carceris Aeolii ianua lata patet,</l>
<l>iam levis obliqua subsedit Aquarius urna:</l>
<l>proximus aetherios excipe, Piscis, equos.</l>
<l>te memorant fratremque tuum (nam iuncta micatis</l>
<l>signa) duos tergo sustinuisse deos.</l>
<l>terribilem quondam fugiens Typhona Dione,</l>
<l>tunc cum pro caelo Iuppiter arma tulit,</l>
<l>venit ad Euphraten comitata Cupidine parvo</l>
<l>inque Palaestinae margine sedit aquae.</l>
<l>populus et cannae riparum summa tenebant,</l>
<l>spemque dabant salices hos quoque posse tegi.</l>
<l>dum latet, insonuit vento nemus; illa timore</l>
<l>pallet et hostiles credit adesse manus,</l>
<l>utque sinu tenuit natum, "succurrite, nymphae,</l>
<l>et dis auxilium ferte duobus!" ait.</l>
<l>nec mora, prosiluit. pisces subiere gemelli:</l>
<l>pro quo nunc dignum sidera munus habent,</l>
<l>inde nefas ducunt genus hoc imponere mensis</l>
<l>nec violant timidi piscibus ora Syri.</l>
<l>Proxima lux vacua est, at tertia dicta Quirino</l>
<l>qui tenet hoc nomen, Romulus ante fuit,</l>
<l>sive quod hasta curis priscis est dicta Sabinis</l>
<l>(bellicus a telo venit in astra deus),</l>
<l>sive suum regi nomen posuere Quirites,</l>
<l>seu quia Romanis iunxerat ille Cures.</l>
<l>nam pater armipotens, postquam nova moenia vidit</l>
<l>multaque Romulea bella peracta manu,</l>
<l>"Iuppiter," inquit, "habet Romana potentia vires:</l>
<l>sanguinis officio non eget illa mei.</l>
<l>redde patri natum, quamvis intercidit alter,</l>
<l>pro se proque Remo, qui mihi restat, erit.</l>
<l>"unus erit, quem tu tolles in caerula caeli "</l>
<l>tu mihi dixisti: sint rata dicta Iovis."</l>
<l>Iuppiter adnuerat. nutu tremefactus uterque</l>
<l>est polus, et caeli pondera movit Atlas,</l>
<l>est locus, antiqui Capreae dixere paludem:</l>
<l>forte tuis illic, Romule, iura dabas,</l>
<l>sol fugit, et removent subeuntia nubila caelum,</l>
<l>et gravis effusis decidit imber aquis.</l>
<l>hinc tonat, hinc missis abrumpitur ignibus aether:</l>
<l>fit fuga, rex patriis astra petebat equis,</l>
<l>luctus erat, falsaeque patres in crimine caedis,</l>
<l>haesissetque animis forsitan illa fides;</l>
<l>sed Proculus Longa veniebat Iulius Alba,</l>
<l>lunaque fulgebat, nec facis usus erat,</l>
<l>cum subito motu saepes tremuere sinistrae:</l>
<l>rettulit ille gradus, horrueruntque comae,</l>
<l>pulcher et humano maior trabeaque decorus</l>
<l>Romulus in media visus adesse via</l>
<l>et dixisse simul "prohibe lugere Quirites,</l>
<l>nec violent lacrimis numina nostra suis;</l>
<l>tura ferant placentque novum pia turba Quirinum</l>
<l>et patrias artes militiamque colant." iussit</l>
<l>et in tenues oculis evanuit auras;</l>
<l>convocat hic populos iussaque verba refert.</l>
<l>templa deo fiunt, collis quoque dictus ab illo est,</l>
<l>et referunt certi sacra paterna dies.</l>
<l>lux quoque cur eadem Stultorum festa vocetur,</l>
<l>accipe, parva quidem causa, sed apta subest.</l>
<l>non habuit doctos tellus antiqua colonos:</l>
<l>lassabant agiles aspera bella viros,</l>
<l>plus erat in gladio quam curvo laudis aratro:</l>
<l>neglectus domino pauca ferebat ager.</l>
<l>farra tamen veteres iaciebant, farra metebant,</l>
<l>primitias Cereri farra resecta dabant,</l>
<l>usibus admoniti flammis torrenda dederunt</l>
<l>multaque peccato damna tulere suo.</l>
<l>nam modo verrebant nigras pro farre favillas,</l>
<l>nunc ipsas ignes corripuere casas;</l>
<l>facta dea est Fornax: laeti Fornace coloni</l>
<l>orant, ut fruges temperet illa suas.</l>
<l>curio legitimis nunc Fornacalia verbis</l>
<l>maximus indicit nec stata sacra facit,</l>
<l>inque foro, multa circum pendente tabella,</l>
<l>signatur certa curia quaeque nota;</l>
<l>stultaque pars populi, quae sit sua curia, nescit,</l>
<l>sed facit extrema sacra relata die.</l>
<l>Est honor et tumulis. Animas placate paternas</l>
<l>parvaque in extinctas munera ferte pyras.</l>
<l>parva petunt manes, pietas pro divite grata est</l>
<l>munere: non avidos Styx habet ima deos,</l>
<l>tegula porrectis satis est velata coronis</l>
<l>et sparsae fruges parcaque mica salis</l>
<l>inque mero mollita Ceres violaeque solutae:</l>
<l>haec habeat media testa relicta via.</l>
<l>nec maiora veto, sed et his placabilis umbra est</l>
<l>adde preces positis et sua verba focis,</l>
<l>hunc morem Aeneas, pietatis idoneus auctor,</l>
<l>attulit in terras, iuste Latine, tuas;</l>
<l>ille patris Genio sollemnia dona ferebat:</l>
<l>hinc populi ritus edidicere pios.</l>
<l>at quondam, dum longa gerunt pugnacibus armis</l>
<l>bella, Parentales deseruere dies.</l>
<l>non impune fuit; nam dicitur omine ab isto</l>
<l>Roma suburbanis incaluisse rogis.</l>
<l>vix equidem credo: bustis exisse feruntur</l>
<l>et tacitae questi tempore noctis avi,</l>
<l>perque vias urbis latosque ululasse per agros</l>
<l>deformes animas, volgus inane, ferunt.</l>
<l>post ea praeteriti tumulis redduntur honores,</l>
<l>prodigiisque venit funeribusque modus,</l>
<l>dum tamen haec fiunt, viduae cessate puellae:</l>
<l>expectet puros pinea taeda dies,</l>
<l>nec tibi, quae cupidae matura videbere matri,</l>
<l>comat virgineas hasta recurva comas.</l>
<l>conde tuas, Hymenaee, faces et ab ignibus atris</l>
<l>aufer! habent alias maesta sepulchra faces.</l>
<l>di quoque templorum foribus celentur opertis,</l>
<l>ture vacent arae stentque sine igne foci.</l>
<l>nunc animae tenues et corpora functa sepulcris</l>
<l>errant, nunc posito pascitur umbra cibo.</l>
<l>nec tamen haec ultra, quam tot de mense supersint</l>
<l>Luciferi, quot habent carmina nostra pedes,</l>
<l>hanc, quia iusta ferunt, dixere Feralia lucem;</l>
<l>ultima placandis manibus illa dies.</l>
<l>ecce anus in mediis residens annosa puellis</l>
<l>sacra facit Tacitae (nec tamen ipsa tacet),</l>
<l>et digitis tria tura tribus sub limine ponit,</l>
<l>qua brevis occultum mus sibi fecit iter;</l>
<l>tunc cantata ligat cum fusco licia plumbo</l>
<l>et septem nigras versat in ore fabas,</l>
<l>quodque pice adstrinxit, quod acu traiecit aena,</l>
<l>obsutum maenae torret in igne caput;</l>
<l>vina quoque instillat: vini quodcumque relictum est,</l>
<l>aut ipsa aut comites, plus tamen ipsa, bibit.</l>
<l>"hostiles linguas inimicaque vinximus ora"</l>
<l>dicit discedens ebriaque exit anus.</l>
<l>protinus a nobis, quae sit dea Muta, requires:</l>
<l>disce, per antiquos quae mihi nota senes.</l>
<l>Iuppiter immodico Iuturnae victus amore</l>
<l>multa tulit tanto non patienda deo:</l>
<l>illa modo in silvis inter coryleta latebat,</l>
<l>nunc in cognatas desiliebat aquas,</l>
<l>convocat hic nymphas, Latium quaecumque tenebant,</l>
<l>et iacit in medio talia verba choro:</l>
<l>"invidet ipsa sibi vitatque, quod expedit illi,</l>
<l>vestra soror summo concubuisse deo.</l>
<l>consulite ambobus; nam quae mea magna voluptas,</l>
<l>utilitas vestrae magna sororis erit.</l>
<l>vos illi in prima fugienti obsistite ripa,</l>
<l>ne sua fluminea corpora mergat aqua."</l>
<l>dixerat: adnuerant nymphae Tiberinides omnes,</l>
<l>quaeque colunt thalamos, Ilia diva, tuos.</l>
<l>forte fuit nais, Lara nomine, prima sed illi</l>
<l>dicta bis antiquum syllaba nomen erat,</l>
<l>ex vitio positum, saepe illi dixerat Almo</l>
<l>"nata, tene linguam," nec tamen illa tenet,</l>
<l>quae simul ac tetigit Iuturnae stagna sororis,</l>
<l>"effuge" ait "ripas;" dicta refertque Iovis.</l>
<l>illa etiam Iunonem adiit, miserataque nuptas</l>
<l>"naida Iuturnam vir tuus" inquit "amat."</l>
<l>Iuppiter intumuit, quaque est non usa modeste,</l>
<l>eripit huic linguam Mercuriumque vocat:</l>
<l>"duc hanc ad manes; locus ille silentibus aptus.</l>
<l>nympha, sed infernae nympha paludis erit."</l>
<l>iussa Iovis fiunt, accepit lucus euntes:</l>
<l>dicitur illa duci tunc placuisse deo.</l>
<l>vim parat hic, voltu pro verbis illa precatur,</l>
<l>et frustra muto nititur ore loqui.</l>
<l>fitque gravis geminosque parit, qui compita servant</l>
<l>et vigilant nostra semper in urbe, Lares.</l>
<l>Proxima cognati dixere Caristia cari,</l>
<l>et venit ad socios turba propinqua deos.</l>
<l>scilicet a tumulis et, qui periere, propinquis</l>
<l>protinus ad vivos ora referre iuvat</l>
<l>postque tot amissos, quicquid de sanguine restat,</l>
<l>aspicere et generis dinumerare gradus,</l>
<l>innocui veniant: procul hinc, procul impius esto</l>
<l>frater et in partus mater acerba suos,</l>
<l>cui pater est vivax, qui matris digerit annos,</l>
<l>quae premit invisam socrus iniqua nurum.</l>
<l>Tantalidae fratres absint et Iasonis uxor</l>
<l>et quae ruricolis semina tosta dedit,</l>
<l>et soror et Procne Tereusque duabus iniquus</l>
<l>et quicumque suas per scelus auget opes.</l>
<l>dis generis date tura boni (Concordia fertur</l>
<l>illa praecipue mitis adesse die)</l>
<l>et libate dapes, ut, grati pignus honoris,</l>
<l>nutriat incinctos missa patella Lares.</l>
<l>iamque ubi suadebit placidos nox humida somnos,</l>
<l>larga precaturi sumite vina manu,</l>
<l>et "bene vos, bene te, patriae pater, optime Caesar!"</l>
<l>dicite suffuso per sacra verba mero.</l>
<l>Nox ubi transient, solito celebretur honore</l>
<l>separat indicio qui deus arva suo.</l>
<l>Termine, sive lapis, sive es defossus in agro</l>
<l>stipes, ab antiquis tu quoque numen habes.</l>
<l>te duo diversa domini de parte coronant</l>
<l>binaque serta tibi binaque liba ferunt.</l>
<l>ara fit: huc ignem curto fert rustica testu</l>
<l>sumptum de tepidis ipsa colona focis,</l>
<l>ligna senex minuit concisaque construit arte</l>
<l>et solida ramos figere pugnat humo:</l>
<l>tum sicco primas inritat cortice flammas,</l>
<l>stat puer et manibus lata canistra tenet.</l>
<l>inde ubi ter fruges medios immisit in ignis,</l>
<l>porrigit incisos filia parva favos,</l>
<l>vina tenent alii; libantur singula flammis;</l>
<l>spectant, et linguis candida turba favet.</l>
<l>spargitur et caeso communis Terminus agno</l>
<l>nec queritur, lactans cum sibi porca datur,</l>
<l>conveniunt celebrantque dapes vicinia simplex</l>
<l>et cantant laudes, Termine sancte, tuas:</l>
<l>tu populos urbesque et regna ingentia finis:</l>
<l>omnis erit sine te litigiosus ager.</l>
<l>nulla tibi ambitio est, nullo corrumperis auro,</l>
<l>legitima servas credita rura fide.</l>
<l>si tu signasses olim Thyreatida terram,</l>
<l>corpora non leto missa trecenta forent,</l>
<l>nec foret Othryades congestis lectus in armis,</l>
<l>o quantum patriae sanguinis ille dedit!</l>
<l>quid, nova cum fierent Capitolia? nempe deorum</l>
<l>cuncta Iovi cessit turba locumque dedit:</l>
<l>Terminus, ut veteres memorant, inventus in aede</l>
<l>restitit et magno cum Iove templa tenet.</l>
<l>nunc quoque, se supra ne quid nisi sidera cernat,</l>
<l>exiguum templi tecta foramen habent.</l>
<l>ermine, post illud levitas tibi libera non est:</l>
<l>qua positus fueris in statione, mane,</l>
<l>nec tu vicino quicquam concede roganti,</l>
<l>ne videare hominem praeposuisse Iovi;</l>
<l>et seu vomeribus seu tu pulsabere rastris,</l>
<l>clamato "tuus est hic ager, ille suus!"</l>
<l>est via, quae populum Laurentes ducit in agros,</l>
<l>quondam Dardanio regna petita duci:</l>
<l>illa lanigeri pecoris tibi, Termine, fibris</l>
<l>sacra videt fieri sextus ab urbe lapis,</l>
<l>gentibus est aliis tellus data limite certo:</l>
<l>Romanae spatium est urbis et orbis idem.</l>
<l>Nunc mihi dicenda est regis fuga: traxit ab illa</l>
<l>sextus ab extremo nomina mense dies.</l>
<l>ultima Tarquinius Romanae gentis habebat</l>
<l>regna, vir iniustus, fortis ad arma tamen,</l>
<l>ceperat hic alias, alias everterat urbes</l>
<l>et Gabios turpi fecerat arte suos.</l>
<l>namque trium minimus, proles manifesta Superbi,</l>
<l>in medios hostes nocte silente venit.</l>
<l>nudarant gladios: "occidite" dixit "inermem!</l>
<l>hoc cupiant fratres Tarquiniusque pater,</l>
<l>qui mea crudeli laceravit verbere terga."</l>
<l>dicere ut hoc posset, verbera passus erat.</l>
<l>luna fuit: spectant iuvenem gladiosque recondunt</l>
<l>tergaque deducta veste notata vident,</l>
<l>flent quoque et, ut secum tueatur bella, precantur:</l>
<l>callidus ignaris adnuit ille viris.</l>
<l>iamque potens misso genitorem appellat amico,</l>
<l>perdendi Gabios quod sibi monstret iter.</l>
<l>hortus odoratis suberat cultissimus herbis</l>
<l>sectus humum rivo lene sonantis aquae:</l>
<l>illic Tarquinius mandata latentia nati</l>
<l>accipit et virga lilia summa metit,</l>
<l>nuntius ut rediit decussaque lilia dixit,</l>
<l>filius "agnosco iussa parentis" ait.</l>
<l>nec mora, principibus caesis ex urbe Gabina</l>
<l>traduntur ducibus moenia nuda suis.</l>
<l>ecce, nefas visu, mediis altaribus anguis</l>
<l>exit et extinctis ignibus exta rapit,</l>
<l>consulitur Phoebus: sors est ita reddita: "matri</l>
<l>qui dederit princeps oscula, victor erit."</l>
<l>oscula quisque suae matri properata tulerunt,</l>
<l>non intellecto credula turba deo.</l>
<l>Brutus erat stulti sapiens imitator, ut esset</l>
<l>tutus ab insidiis, dire Superbe, tuis;</l>
<l>ille iacens pronus matri dedit oscula Terrae,</l>
<l>creditus offenso procubuisse pede.</l>
<l>cingitur interea Romanis Ardea signis</l>
<l>et patitur longas obsidione moras,</l>
<l>dum vacat et metuunt hostes committere pugnam,</l>
<l>luditur in castris, otia miles agit.</l>
<l>Tarquinius iuvenis socios dapibusque meroque</l>
<l>accipit; ex illis rege creatus ait:</l>
<l>"dum nos sollicitos pigro tenet Ardea bello</l>
<l>nec sinit ad patrios arma referre deos,</l>
<l>cquid in officio torus est sociatis? et ecquid</l>
<l>coniugibus nostris mutua cura sumus?"</l>
<l>quisque suam laudat: studiis certamina crescunt,</l>
<l>et fervet multo linguaque corque mero.</l>
<l>surgit, cui dederat clarum Collatia nomen:</l>
<l>"non opus est verbis, credite rebus!" ait.</l>
<l>"nox superest: tollamur equis urbemque petamus!"</l>
<l>dicta placent, frenis impediuntur equi,</l>
<l>pertulerant dominos, regalia protinus illi</l>
<l>tecta petunt: custos in fore nullus erat.</l>
<l>ecce nurus regis fusis per colla coronis</l>
<l>inveniunt posito pervigilare mero.</l>
<l>inde cito passu petitur Lucretia: nebat,</l>
<l>ante torum calathi lanaque mollis erat.</l>
<l>lumen ad exiguum famulae data pensa trahebant,</l>
<l>inter quas tenui sic ait illa sono:</l>
<l>"mittenda est domino (nunc, nunc properate, puellae!)</l>
<l>quam primum nostra facta lacerna manu.</l>
<l>quid tamen auditis? nam plura audire potestis:</l>
<l>quantum de bello dicitur esse super?</l>
<l>postmodo victa cades: melioribus, Ardea, restas,</l>
<l>improba, quae nostros cogis abesse viros,</l>
<l>sint tantum reduces! sed enim temerarius ille</l>
<l>est meus et stricto qualibet ense ruit.</l>
<l>mens abit, et morior, quotiens pugnantis imago</l>
<l>me subit, et gelidum pectora frigus habet."</l>
<l>desinit in lacrimas intentaque fila remittit,</l>
<l>in gremio voltum deposuitque suum.</l>
<l>hoc ipsum decuit: lacrimae decuere pudicae,</l>
<l>et facies animo dignaque parque fuit.</l>
<l>"pone metum, veni!" coniunx ait. illa revixit</l>
<l>deque viri collo dulce pependit onus.</l>
<l>interea iuvenis furiales regius ignis</l>
<l>concipit et caeco raptus amore furit,</l>
<l>forma placet niveusque color flavique capilli,</l>
<l>quique aderat nulla factus ab arte decor;</l>
<l>verba placent et vox, et quod corrumpere non est,</l>
<l>quoque minor spes est, hoc magis ille cupit,</l>
<l>iam dederat cantus lucis praenuntius ales,</l>
<l>cum referunt iuvenes in sua castra pedem,</l>
<l>carpitur adtonitos absentis imagine sensus</l>
<l>ille. recordanti plura magisque placent:</l>
<l>"sic sedit, sic culta fuit, sic stamina nevit,</l>
<l>neglectae collo sic iacuere comae,</l>
<l>hos habuit voltus, haec illi verba fuerunt,</l>
<l>hic color, haec facies, hic decor oris erat."</l>
<l>ut solet a magno fluctus languescere flatu,</l>
<l>sed tamen a vento, qui fuit, unda tumet,</l>
<l>sic, quamvis aberat placitae praesentia formae,</l>
<l>quem dederat praesens forma, manebat amor.</l>
<l>ardet et iniusti stimulis agitatus amoris</l>
<l>comparat indigno vimque dolumque toro.</l>
<l>"exitus in dubio est: audebimus ultima!" dixit,</l>
<l>"viderit! audentes forsque deusque iuvat,</l>
<l>cepimus audendo Gabios quoque." talia fatus</l>
<l>ense latus cinxit tergaque pressit equi.</l>
<l>accipit aerata iuvenem Collatia porta</l>
<l>condere iam voltus sole parante suos.</l>
<l>hostis ut hospes init penetralia Collatini:</l>
<l>comiter excipitur; sanguine iunctus erat.</l>
<l>quantum animis erroris inest! parat inscia rerum</l>
<l>infelix epulas hostibus illa suis.</l>
<l>functus erat dapibus: poscunt sua tempora somnum</l>
<l>nox erat et tota lumina nulla domo:</l>
<l>surgit et aurata vagina liberat ensem</l>
<l>et venit in thalamos, nupta pudica, tuos.</l>
<l>utque torum pressit, "ferrum, Lucretia, mecum est.</l>
<l>natus" ait "regis Tarquiniusque loquor!"</l>
<l>illa nihil: neque enim vocem viresque loquendi</l>
<l>aut aliquid toto pectore mentis habet,</l>
<l>sed tremit, ut quondam stabulis deprensa relictis</l>
<l>parva sub infesto cum iacet agna lupo.</l>
<l>quid faciat? pugnet? vincetur femina pugnans.</l>
<l>clamet? at in dextra, qui vetet, ensis erat.</l>
<l>effugiat? positis urgentur pectora palmis,</l>
<l>tunc primum externa pectora tacta manu.</l>
<l>instat amans hostis precibus pretioque minisque:</l>
<l>nec prece nec pretio nec movet ille minis.</l>
<l>"nil agis: eripiam" dixit "per crimina vitam:</l>
<l>falsus adulterii testis adulter ero:</l>
<l>interimam famulum, cum quo deprensa ferens."</l>
<l>succubuit famae victa puella metu.</l>
<l>quid, victor, gaudes? haec te victoria perdet,</l>
<l>heu quanto regnis nox stetit una tuis!</l>
<l>iamque erat orta dies: passis sedet illa capillis,</l>
<l>ut solet ad nati mater itura rogum,</l>
<l>grandaevumque patrem fido cum coniuge castris</l>
<l>evocat, et posita venit uterque mora.</l>
<l>utque vident habitum, quae luctus causa, requirunt,</l>
<l>cui paret exequias, quove sit icta malo?</l>
<l>illa diu reticet pudibundaque celat amictu</l>
<l>ora: fluunt lacrimae more perennis aquae.</l>
<l>hinc pater, hinc coniunx lacrimas solantur et orant,</l>
<l>indicet, et caeco flentque paventque metu.</l>
<l>ter conata loqui ter destitit, ausaque quarto</l>
<l>non oculos ideo sustulit illa suos.</l>
<l>"hoc quoque Tarquinio debebimus? eloquar," inquit,</l>
<l>"eloquar infelix dedecus ipsa meum?"</l>
<l>quaeque potest, narrat, restabant ultima: flevit,</l>
<l>et matronales erubuere genae,</l>
<l>dant veniam facto genitor coniunxque coacto:</l>
<l>"quam" dixit "veniam vos datis, ipsa nego."</l>
<l>nec mora, celato fixit sua pectora ferro</l>
<l>et cadit in patrios sanguinulenta pedes.</l>
<l>tunc quoque iam moriens ne non procumbat honeste,</l>
<l>respicit; haec etiam cura cadentis erat.</l>
<l>ecce super corpus communia damna gementes</l>
<l>obliti decoris virque paterque iacent.</l>
<l>Brutus adest tandemque animo sua nomina fallit</l>
<l>fixaque semianimi corpore tela rapit</l>
<l>stillantemque tenens generoso sanguine cultrum</l>
<l>edidit impavidos ore minante sonos:</l>
<l>"per tibi ego hunc iuro fortem castumque cruorem</l>
<l>perque tuos manes, qui mihi numen erunt,</l>
<l>Tarquinium profuga poenas cum stirpe daturum,</l>
<l>iam satis est virtus dissimulata diu."</l>
<l>illa iacens ad verba oculos sine lumine movit</l>
<l>visaque concussa dicta probare coma.</l>
<l>fertur in exequias animi matrona virilis</l>
<l>et secum lacrimas invidiamque trahit,</l>
<l>volnus inane patet. Brutus clamore Quirites</l>
<l>concitat et regis facta nefanda refert.</l>
<l>Tarquinius cum prole fugit, capit annua consul</l>
<l>iura: dies regnis illa suprema fuit.</l>
<l>Fallimur, an veris praenuntia venit hirundo</l>
<l>nec metuit, ne qua versa recurrat hiems?</l>
<l>saepe tamen, Procne, nimium properasse querens,</l>
<l>virque tuo Tereus frigore laetus erit.</l>
<l>Iamque duae restant noctes de mense secundo,</l>
<l>Marsque citos iunctis curribus urget equos:</l>
<l>ex vero positum permansit Equirria nomen,</l>
<l>quae deus in Campo prospicit ipse suo.</l>
<l>iure venis, Gradive: locum tua tempora poscunt,</l>
<l>signatusque tuo nomine mensis adest.</l>
<l>venimus in portum libro cum mense peracto:</l>
<l>naviget hinc alia iam mihi linter aqua.</l>
</div1>

<div1 type="book" n="3" org="uniform" sample="complete">
<l>Bellice, depositis clipeo paulisper et hasta,</l>
<l>Mars, ades et nitidas casside solve comas,</l>
<l>forsitan ipse roges, quid sit cum Marte poetae:</l>
<l>a te, qui canitur, nomina mensis habet.</l>
<l>ipse vides manibus peragi fera bella Minervae:</l>
<l>num minus ingenuis artibus illa vacat?</l>
<l>Palladis exemplo ponendae tempora sume</l>
<l>cuspidis: invenies et quod inermis agas.</l>
<l>tunc quoque inermis eras, cum te Romana sacerdos</l>
<l>cepit, ut huic urbi semina magna dares.</l>
<l>Silvia Vestalis (quid enim vetat inde moveri?)</l>
<l>sacra lavaturas mane petebat aquas,</l>
<l>ventum erat ad molli declivem tramite ripam:</l>
<l>ponitur e summa fictilis urna coma.</l>
<l>fessa resedit humo ventosque accepit aperto</l>
<l>pectore, turbatas restituitque comas,</l>
<l>dum sedet, umbrosae salices volucresque canorae</l>
<l>fecerunt somnos et leve murmur aquae,</l>
<l>blanda quies furtim victis obrepsit ocellis,</l>
<l>et cadit a mento languida facta manus.</l>
<l>Mars videt hanc visamque cupit potiturque cupita</l>
<l>et sua divina furta fefellit ope.</l>
<l>somnus abit, iacet ipsa gravis: iam scilicet intra</l>
<l>viscera Romanae conditor urbis erat.</l>
<l>languida consurgit nec scit, cur languida surgat,</l>
<l>et peragit talis arbore nixa sonos:</l>
<l>"utile sit faustumque, precor, quod imagine somni</l>
<l>vidimus, an somno clarius illud erat?</l>
<l>ignibus Iliacis aderam, cum lapsa capillis</l>
<l>decidit ante sacros lanea vitta focos,</l>
<l>inde duae pariter, visu mirabile, palmae</l>
<l>surgunt: ex illis altera maior erat,</l>
<l>et gravibus ramis totum protexerat orbem</l>
<l>contigeratque sua sidera summa coma.</l>
<l>ecce meus ferrum patruus molitur in illas:</l>
<l>terreor admonitu, corque timore micat.</l>
<l>Martia picus avis gemino pro stipite pugnant</l>
<l>et lupa: tuta per hos utraque palma fuit."</l>
<l>dixerat et plenam non firmis viribus urnam</l>
<l>sustulit; implerat, dum sua visa refert.</l>
<l>interea crescente Remo, crescente Quirino,</l>
<l>caelesti tumidus pondere venter erat.</l>
<l>quo minus emeritis exiret cursibus annus,</l>
<l>restabant nitido iam duo signa deo:</l>
<l>Silvia fit mater. Vestae simulacra feruntur</l>
<l>virgineas oculis opposuisse manus;</l>
<l>ara deae certe tremuit pariente ministra,</l>
<l>et subiit cineres territa flamma suos.</l>
<l>hoc ubi cognovit contemptor Amulius aequi</l>
<l>(nam raptas fratri victor habebat opes),</l>
<l>amne iubet mergi geminos, scelus unda refugit;</l>
<l>in sicca pueri destituuntur humo.</l>
<l>lacte quis infantes nescit crevisse ferino,</l>
<l>et picum expositis saepe tulisse cibos?</l>
<l>non ego te, tantae nutrix Larentia gentis,</l>
<l>nec taceam vestras, Faustule pauper, opes,</l>
<l>vester honos veniet, cum Larentalia dicam:</l>
<l>acceptus geniis illa December habet.</l>
<l>Martia ter senos proles adoleverat annos,</l>
<l>et suberat flavae iam nova barba comae:</l>
<l>omnibus agricolis armentorumque magistris</l>
<l>Iliadae fratres iura petita dabant,</l>
<l>saepe domum veniunt praedonum sanguine laeti</l>
<l>et redigunt actos in sua rura boves.</l>
<l>ut genus audierunt, animos pater editus auget,</l>
<l>et pudet in paucis nomen habere casis,</l>
<l>Romuleoque cadit traiectus Amulius ense,</l>
<l>regnaque longaevo restituuntur avo.</l>
<l>moenia conduntur, quae quamvis parva fuerunt,</l>
<l>non tamen expediit transsiluisse Remo.</l>
<l>iam, modo quae fuerant silvae pecorumque recessus,</l>
<l>urbs erat, aeternae cum pater urbis ait:</l>
<l>"arbiter armorum, de cuius sanguine natus</l>
<l>credor (et, ut credar, pignora multa dabo),</l>
<l>a te principium Romano dicimus anno:</l>
<l>primus de patrio nomine mensis erit."</l>
<l>vox rata fit, patrioque vocat de nomine mensem.</l>
<l>dicitur haec pietas grata fuisse deo.</l>
<l>et tamen ante omnes Martem coluere priores:</l>
<l>hoc dederat studiis bellica turba suis.</l>
<l>Pallada Cecropidae, Minoia Creta Dianam,</l>
<l>Volcanum tellus Hypsipylea colit,</l>
<l>Iunonem Sparte Pelopeiadesque Mycenae,</l>
<l>pinigerum Fauni Maenalis ora caput:</l>
<l>Mars Latio venerandus erat, quia praesidet</l>
<l>armis: arma ferae genti remque decusque dabant,</l>
<l>quod si forte vacas, peregrinos inspice fastos:</l>
<l>mensis in his etiam nomine Martis erit.</l>
<l>tertius Albanis, quintus fuit ille Faliscis,</l>
<l>sextus apud populos, Hernica terra, tuos.</l>
<l>inter Aricinos Albanaque tempora constat</l>
<l>factaque Telegoni moenia celsa manu.</l>
<l>quintum Laurentes, bis quintum Aequiculus acer,</l>
<l>a tribus hunc primum turba Curensis habet;</l>
<l>et tibi cum proavis, miles Peligne, Sabinis</l>
<l>convenit: huic genti quartus utrique deus.</l>
<l>Romulus hos omnes ut vinceret ordine saltem,</l>
<l>sanguinis auctori tempora prima dedit,</l>
<l>nec totidem veteres, quot nunc, habuere Kalendas:</l>
<l>ille minor geminis mensibus annus erat.</l>
<l>nondum tradiderat victas victoribus artes</l>
<l>Graecia, facundum sed male forte genus,</l>
<l>qui bene pugnabat, Romanam noverat artem:</l>
<l>mittere qui poterat pila, disertus erat.</l>
<l>quis tunc aut Hyadas aut Pleiadas Atlanteas</l>
<l>senserat, aut geminos esse sub axe polos?</l>
<l>esse duas Arctos, quarum Cynosura petatur</l>
<l>Sidoniis, Helicen Graia carina notet?</l>
<l>signaque quae longo frater percenseat anno,</l>
<l>ire per haec uno mense sororis equos?</l>
<l>libera currebant et inobservata per annum</l>
<l>sidera; constabat sed tamen esse deos.</l>
<l>non illi caelo labentia signa tenebant,</l>
<l>sed sua, quae magnum perdere crimen erat.</l>
<l>illa quidem foeno; sed erat reverentia foeno,</l>
<l>quantam nunc aquilas cernis habere tuas.</l>
<l>pertica suspensos portabat longa maniplos,</l>
<l>unde maniplaris nomina miles habet,</l>
<l>ergo animi indociles et adhuc ratione carentes</l>
<l>mensibus egerunt lustra minora decem.</l>
<l>annus erat, decimum cum luna receperat orbem:</l>
<l>hic numerus magno tunc in honore fuit;</l>
<l>seu quia tot digiti, per quos numerare solemus,</l>
<l>seu quia bis quinto femina mense parit,</l>
<l>seu quod adusque decem numero crescente venitur,</l>
<l>principium spatiis sumitur inde novis,</l>
<l>inde patres centum denos secrevit in orbes</l>
<l>Romulus, hastatos instituitque decem;</l>
<l>et totidem princeps, totidem pilanus habebat</l>
<l>corpora, legitimo quique merebat equo.</l>
<l>quin etiam partes totidem Titiensibus ille,</l>
<l>quosque vocant Ramnes, Luceribusque dedit,</l>
<l>adsuetos igitur numeros servavit in anno.</l>
<l>hoc luget spatio femina maesta virum.</l>
<l>neu dubites, primae fuerint quin ante Kalendae</l>
<l>Martis, ad haec animum signa referre potes,</l>
<l>laurea, flaminibus quae toto perstitit anno,</l>
<l>tollitur, et frondes sunt in honore novae,</l>
<l>ianua tunc regis posita viret arbore Phoebi:</l>
<l>ante tuas fit idem, curia prisca, fores.</l>
<l>Vesta quoque ut folio niteat velata recenti,</l>
<l>cedit ab Iliacis laurea cana focis,</l>
<l>adde, quod arcana fieri novus ignis in aede</l>
<l>dicitur, et vires flamma refecta capit.</l>
<l>nec mihi parva fides, annos hinc isse priores,</l>
<l>Anna quod hoc coepta est mense Perenna coli.</l>
<l>hinc etiam veteres miti memorantur honores</l>
<l>ad spatium belli, perfide Poene, tui.</l>
<l>denique quintus ab hoc fuerat Quintilis, et inde</l>
<l>incipit, a numero nomina quisquis habet,</l>
<l>primus oliviferis Romam deductus ab arvis</l>
<l>Pompilius menses sensit abesse duos,</l>
<l>sive hoc a Samio doctus, qui posse renasci</l>
<l>nos putat, Egeria sive monente sua.</l>
<l>sed tamen errabant etiam nunc tempora, donec</l>
<l>Caesaris in multis haec quoque cura fuit.</l>
<l>non haec ille deus tantaeque propaginis auctor</l>
<l>credidit officiis esse minora suis,</l>
<l>promissumque sibi voluit praenoscere caelum</l>
<l>nec deus ignotas hospes inire domos,</l>
<l>ille moras solis, quibus in sua signa rediret,</l>
<l>traditur exactis disposuisse notis.</l>
<l>is decies senos tercentum et quinque diebus</l>
<l>iunxit et e pleno tempora quinta die.</l>
<l>hic anni modus est: in lustrum accedere debet,</l>
<l>quae consummatur partibus, una dies.</l>
<l>"Si licet occultos monitus audire deorum</l>
<l>vatibus, ut certe fama licere putat,</l>
<l>cum sis officiis, Gradive, virilibus aptus,</l>
<l>dic mihi, matronae cur tua festa colant."</l>
<l>sic ego. sic posita dixit mihi casside Mavors,</l>
<l>sed tamen in dextra missilis hasta fuit:</l>
<l>"nunc primum studiis pacis, deus utilis armis,</l>
<l>advocor et gressus in nova castra fero,</l>
<l>nec piget incepti; iuvat hac quoque parte morari,</l>
<l>hoc solam ne se posse Minerva putet,</l>
<l>disce, Latinorum vates operose dierum,</l>
<l>quod petis, et memori pectore dicta nota.</l>
<l>parva fuit, si prima velis elementa referre,</l>
<l>Roma, sed in parva spes tamen huius erat.</l>
<l>moenia iam stabant, populis angusta futuris,</l>
<l>credita sed turbae tunc nimis ampla suae.</l>
<l>quae fuerit nostri, si quaeris, regia nati,</l>
<l>aspice de canna straminibusque domum.</l>
<l>in stipula placidi capiebat munera somni,</l>
<l>et tamen ex illo venit in astra toro.</l>
<l>iamque loco maius nomen Romanus habebat,</l>
<l>nec coniunx illi nec socer ullus erat.</l>
<l>spernebant generos inopes vicinia dives,</l>
<l>et male credebar sanguinis auctor ego.</l>
<l>in stabulis habitasse et oves pavisse nocebat</l>
<l>iugeraque inculti pauca tenere soli.</l>
<l>cum pare quaeque suo coeunt volucresque feraeque,</l>
<l>atque aliquam, de qua procreet, anguis habet;</l>
<l>extremis dantur connubia gentibus: at quae</l>
<l>Romano vellet nubere, nulla fuit.</l>
<l>indolui "patriamque dedi tibi, Romule, mentem:</l>
<l>tolle preces," dixi "quod petis arma dabunt."</l>
<l>festa parat Conso. Consus tibi cetera dicet</l>
<l>illo facta die, dum sua sacra canes.</l>
<l>intumuere Cures et quos dolor attigit idem:</l>
<l>tum primum generis intulit arma socer,</l>
<l>iamque fere raptae matrum quoque nomen habebant,</l>
<l>tractaque erant longa bella propinqua mora:</l>
<l>conveniunt nuptae dictam Iunonis in aedem,</l>
<l>quas inter mea sic est nurus ausa loqui:</l>
<l>"o pariter raptae (quoniam hoc commune tenemus)</l>
<l>non ultra lente possumus esse piae.</l>
<l>stant acies, sed utra di sint pro parte rogandi,</l>
<l>eligite: hinc coniunx, hinc pater arma tenet,</l>
<l>quaerendum est, viduae fieri malitis an orbae:</l>
<l>consilium vobis forte piumque dabo."</l>
<l>consilium dederat: parent crinesque resolvunt</l>
<l>maestaque funerea corpora veste tegunt.</l>
<l>iam steterant acies ferro mortique paratae,</l>
<l>iam lituus pugnae signa daturus erat:</l>
<l>cum raptae veniunt inter patresque virosque,</l>
<l>inque sinu natos, pignora cara, tenent,</l>
<l>ut medium campi passis tetigere capillis,</l>
<l>in terram posito procubuere genu,</l>
<l>et, quasi sentirent, blando clamore nepotes</l>
<l>tendebant ad avos bracchia parva suos:</l>
<l>qui poterat clamabat avum tum denique visum,</l>
<l>et qui vix poterat posse coactus erat.</l>
<l>tela viris animique cadunt, gladiisque remotis</l>
<l>dant soceri generis accipiuntque manus,</l>
<l>laudatasque tenent natas, scutoque nepotem</l>
<l>fert avus: hic scuti dulcior usus erat.</l>
<l>inde diem, quae prima, meas celebrare Kalendas</l>
<l>Oebaliae matres non leve munus habent,</l>
<l>aut quia committi strictis mucronibus ausae</l>
<l>finierant lacrimis Martia bella suis;</l>
<l>vel quod erat de me feliciter Ilia mater,</l>
<l>rite colunt matres sacra diemque meum.</l>
<l>quid, quod hiems adoperta gelu tunc denique cedit,</l>
<l>et pereunt lapsae sole tepente nives,</l>
<l>arboribus redeunt detonsae frigore frondes,</l>
<l>uvidaque in tenero palmite gemma tumet,</l>
<l>quaeque diu latuit, nunc se qua tollat in auras,</l>
<l>fertilis occultas invenit herba vias?</l>
<l>nunc fecundus ager, pecoris nunc hora creandi,</l>
<l>nunc avis in ramo tecta laremque parat:</l>
<l>tempora iure colunt Latiae fecunda parentes,</l>
<l>quarum militiam votaque partus habet.</l>
<l>adde quod, excubias ubi rex Romanus agebat,</l>
<l>qui nunc Esquilias nomina collis habet,</l>
<l>illic a nuribus Iunoni templa Latinis</l>
<l>hac sunt, si memini, publica facta die.</l>
<l>quid moror et variis onero tua pectora causis?</l>
<l>eminet ante oculos, quod petis, ecce tuos.</l>
<l>mater amat nuptas: matrum me turba frequentat:</l>
<l>haec nos praecipue tam pia causa decet."</l>
<l>ferte deae flores: gaudet florentibus herbis</l>
<l>haec dea: de tenero cingite flore caput:</l>
<l>dicite "tu nobis lucem, Lucina, dedisti:"</l>
<l>dicite "tu voto parturientis ades."</l>
<l>si qua tamen gravida est, resoluto crine precetur,</l>
<l>ut solvat partus molliter illa suos.</l>
<l>Quis mihi nunc dicet, quare caelestia Martis</l>
<l>arma ferant Salii Mamuriumque canant?</l>
<l>nympha, mone, nemori stagnoque operata Dianae;</l>
<l>nympha, Numae coniunx, ad tua facta veni.</l>
<l>vallis Aricinae silva praecinctus opaca</l>
<l>est lacus, antiqua religione sacer.</l>
<l>hic latet Hippolytus loris direptus equorum,</l>
<l>unde nemus nullis illud aditur equis.</l>
<l>licia dependent longas velantia saepes,</l>
<l>et posita est meritae multa tabella deae.</l>
<l>saepe potens voti, frontem redimita coronis,</l>
<l>femina lucentes portat ab urbe faces.</l>
<l>regna tenent fortes manibus pedibusque fugaces,</l>
<l>et perit exemplo postmodo quisque suo.</l>
<l>defluit incerto lapidosus murmure rivus:</l>
<l>saepe, sed exiguis haustibus, inde bibi.</l>
<l>Egeria est, quae praebet aquas, dea grata Camenis;</l>
<l>illa Numae coniunx consiliumque fuit.</l>
<l>principio nimium promptos ad bella Quirites</l>
<l>molliri placuit iure deumque metu;</l>
<l>inde datae leges, ne firmior omnia posset,</l>
<l>coeptaque sunt pure tradita sacra coli.</l>
<l>exuitur feritas, armisque potentius aequum est,</l>
<l>et cum cive pudet conseruisse manus;</l>
<l>atque aliquis, modo trux, visa iam vertitur ara</l>
<l>vinaque dat tepidis farraque salsa focis.</l>
<l>ecce deum genitor rutilas per nubila flammas</l>
<l>spargit et effusis aethera siccat aquis;</l>
<l>non alias missi cecidere frequentius ignes:</l>
<l>rex pavet et volgi pectora terror habet,</l>
<l>cui dea "ne nimium terrere! piabile fulmen</l>
<l>est," ait "et saevi flectitur ira Iovis,</l>
<l>sed poterunt ritum Picus Faunusque piandi</l>
<l>tradere, Romani numen utrumque soli.</l>
<l>nec sine vi tradent: adhibe tu vincula captis."</l>
<l>atque ita qua possint edidit arte capi.</l>
<l>lucus Aventino suberat niger ilicis umbra,</l>
<l>quo posses viso dicere "numen inest."</l>
<l>in medio gramen, muscoque adoperta virenti</l>
<l>manabat saxo vena perennis aquae:</l>
<l>inde fere soli Faunus Picusque bibebant.</l>
<l>huc venit et fonti rex Numa mactat ovem,</l>
<l>plenaque odorati disponit pocula Bacchi,</l>
<l>cumque suis antro conditus ipse latet,</l>
<l>ad solitos veniunt silvestria numina fontes</l>
<l>et relevant multo pectora sicca mero.</l>
<l>vina quies sequitur; gelido Numa prodit ab antro</l>
<l>vinclaque sopitas addit in arta manus,</l>
<l>somnus ut abscessit, pugnando vincula temptant</l>
<l>rumpere: pugnantes fortius illa tenent.</l>
<l>tunc Numa: "di nemorum, factis ignoscite nostris,</l>
<l>si scelus ingenio scitis abesse meo;</l>
<l>quoque modo possit fulmen, monstrate, piari."</l>
<l>sic Numa; sic quatiens cornua Faunus ait:</l>
<l>"magna petis nec quae monitu tibi discere nostro</l>
<l>fas sit: habent finis numina nostra suos.</l>
<l>di sumus agrestes et qui dominemur in altis</l>
<l>montibus: arbitrium est in sua tela Iovi.</l>
<l>hunc tu non poteris per te deducere caelo,</l>
<l>at poteris nostra forsitan usus ope."</l>
<l>dixerat haec Faunus; par est sententia Pici:</l>
<l>"deme " tamen "nobis vincula," Picus ait:</l>
<l>"Iuppiter huc veniet, valida perductus ab arte.</l>
<l>nubila promissi Styx mihi testis erit."</l>
<l>emissi laqueis quid agant, quae carmina dicant,</l>
<l>quaque trahant superis sedibus arte Iovem,</l>
<l>scire nefas homini: nobis concessa canentur</l>
<l>quaeque pio dici vatis ab ore licet,</l>
<l>eliciunt caelo te, Iuppiter, unde minores</l>
<l>nunc quoque te celebrant Eliciumque vocant,</l>
<l>constat Aventinae tremuisse cacumina silvae,</l>
<l>terraque subsedit pondere pressa Iovis,</l>
<l>corda micant regis, totoque e corpore sanguis</l>
<l>fugit, et hirsutae deriguere comae,</l>
<l>ut rediit animus, "da certa piamina" dixit</l>
<l>"fulminis, altorum rexque paterque deum,</l>
<l>si tua contigimus manibus donaria puris,</l>
<l>hoc quoque, quod petitur, si pia lingua rogat."</l>
<l>adnuit oranti, sed verum ambage remota</l>
<l>abdidit et dubio terruit ore virum.</l>
<l>"caede caput" dixit: cui rex "parebimus," inquit</l>
<l>"caedenda est hortis eruta caepa meis."</l>
<l>addidit, hic "hominis:" "sumes" ait ille "capillos."</l>
<l>postulat hic animam, cui Numa "piscis" ait.</l>
<l>risit et "his" inquit "facito mea tela procures,</l>
<l>o vir conloquio non abigende deum.</l>
<l>sed tibi, protulerit cum totum crastinus orbem</l>
<l>Cynthius, imperii pignora certa dabo."</l>
<l>dixit et ingenti tonitru super aethera motum</l>
<l>fertur, adorantem destituitque Numam,</l>
<l>ille redit laetus memoratque Quiritibus acta:</l>
<l>tarda venit dictis difficilisque fides.</l>
<l>"at certe credemur," ait "si verba sequetur</l>
<l>exitus: en audi crastina, quisquis ades.</l>
<l>protulerit terris cum totum Cynthius orbem,</l>
<l>Iuppiter imperii pignora certa dabit."</l>
<l>discedunt dubii, promissaque tarda videntur,</l>
<l>dependetque fides a veniente die.</l>
<l>mollis erat tellus rorata mane pruina:</l>
<l>ante sui populus limina regis adest,</l>
<l>prodit et in solio medius consedit acerno.</l>
<l>innumeri circa stantque silentque viri.</l>
<l>ortus erat summo tantummodo margine Phoebus:</l>
<l>sollicitae mentes speque metuque pavent,</l>
<l>constitit atque caput niveo velatus amictu</l>
<l>iam bene dis notas sustulit ille manus,</l>
<l>atque ita "tempus adest promissi muneris," inquit</l>
<l>"pollicitam dictis, Iuppiter, adde fidem."</l>
<l>dum loquitur, totum iam sol emoverat orbem,</l>
<l>et gravis aetherio venit ab axe fragor.</l>
<l>ter tonuit sine nube deus, tria fulmina misit.</l>
<l>credite dicenti: mira, sed acta, loquor,</l>
<l>a media caelum regione dehiscere coepit;</l>
<l>summisere oculos cum duce turba suo.</l>
<l>ecce levi scutum versatum leniter aura</l>
<l>decidit, a populo clamor ad astra venit.</l>
<l>tollit humo munus caesa prius ille iuvenca,</l>
<l>quae dederat nulli colla premenda iugo,</l>
<l>idque ancile vocat, quod ab omni parte recisum est,</l>
<l>quemque notes oculis, angulus omnis abest,</l>
<l>tum, memor imperii sortem consistere in illo,</l>
<l>consilium multae calliditatis init.</l>
<l>plura iubet fieri simili caelata figura,</l>
<l>error ut ante oculos insidiantis eat.</l>
<l>Mamurius (morum fabraene exactior artis,</l>
<l>difficile est ulli dicere) clausit opus.</l>
<l>cui Numa munificus "facti pete praemia," dixit;</l>
<l>"si mea nota fides, inrita nulla petes."</l>
<l>iam dederat Saliis a saltu nomina dicta</l>
<l>armaque et ad certos verba canenda modos.</l>
<l>tum sic Mamurius: "merces mihi gloria detur,</l>
<l>nominaque extremo carmine nostra sonent."</l>
<l>inde sacerdotes operi promissa vetusto</l>
<l>praemia persolvunt Mamuriumque vocant,</l>
<l>nubere siqua voles, quamvis properabitis ambo,</l>
<l>differ; habent parvae commoda magna morae.</l>
<l>arma movent pugnas, pugna est aliena maritis;</l>
<l>condita cum fuerint, aptius omen erit.</l>
<l>his etiam coniunx apicati sancta Dialis</l>
<l>lucibus inpexas debet habere comas.</l>
<l>Tertia nox de mense suos ubi moverit ignes,</l>
<l>conditus e geminis Piscibus alter erit.</l>
<l>nam duo sunt: austris hic est, aquilonibus ille</l>
<l>proximus; a vento nomen uterque tenet.</l>
<l>Cum croceis rorare genis Tithonia coniunx</l>
<l>coeperit et quintae tempora lucis aget.</l>
<l>sive est Arctophylax, sive est piger ille Bootes,</l>
<l>mergetur visus effugietque tuos.</l>
<l>at non effugiet Vindemitor: hoc quoque causam</l>
<l>unde trahat sidus, parva docere mora est.</l>
<l>Ampelon intonsum satyro nymphaque creatum</l>
<l>fertur in Ismariis Bacchus amasse iugis:</l>
<l>tradidit huic vitem pendentem e frondibus ulmi,</l>
<l>quae nunc de pueri nomine nomen habet,</l>
<l>dum legit in ramo pictas temerarius uvas,</l>
<l>decidit: amissum Liber in astra tulit.</l>
<l>Sextus ubi oceano clivosum scandit Olympum</l>
<l>Phoebus et alatis aethera carpit equis,</l>
<l>quisquis ades castaeque colis penetralia Vestae,</l>
<l>gratare, Iliacis turaque pone focis.</l>
<l>Caesaris innumeris (quem maluit ille mereri?)</l>
<l>accessit titulis pontificalis honor.</l>
<l>ignibus aeternis aeterni numina praesunt</l>
<l>Caesaris: imperii pignora iuncta vides,</l>
<l>di veteris Troiae, dignissima praeda ferenti,</l>
<l>qua gravis Aeneas tutus ab hoste fuit,</l>
<l>ortus ab Aenea tangit cognata sacerdos</l>
<l>numina: cognatum, Vesta, tuere caput!</l>
<l>quos sancta fovet ille manu, bene vivitis ignes:</l>
<l>vivite inextincti, flammaque duxque, precor.</l>
<l>Una nota est Marti Nonis, sacrata quod illis</l>
<l>templa putant lucos Vediovis ante duos.</l>
<l>Romulus ut saxo lucum circumdedit alto,</l>
<l>"quilibet huc" dixit "confuge, tutus eris."</l>
<l>O quam de tenui Romanus origine crevit!</l>
<l>turba vetus quam non invidiosa fuit!</l>
<l>ne tamen ignaro novitas tibi nominis obstet,</l>
<l>disce, quis iste deus, curque vocetur ita.</l>
<l>Iuppiter est iuvenis: iuvenalis aspice voltus;</l>
<l>aspice deinde manum, fulmina nulla tenet,</l>
<l>fulmina post ausos caelum adfectare Gigantes</l>
<l>sumpta Iovi; primo tempore inermis erat.</l>
<l>ignibus Ossa novis et Pelion altius Ossa</l>
<l>arsit et in solida fixus Olympus humo.</l>
<l>stat quoque capra simul: nymphae pavisse feruntur</l>
<l>Cretides; infanti lac dedit illa Iovi.</l>
<l>nunc vocor ad nomen, vegrandia farra colonae</l>
<l>quae male creverunt, vescaque parva vocant,</l>
<l>vis ea si verbi est, cur non ego Vediovis aedem</l>
<l>aedem non magni suspicer esse Iovis?</l>
<l>iamque, ubi caeruleum variabunt sidera caelum,</l>
<l>suspice: Gorgonei colla videbis equi.</l>
<l>creditur hic caesa gravidae cervice Medusae</l>
<l>sanguine respersis prosiluisse iubis.</l>
<l>huic supra nubes et subter sidera lapso</l>
<l>caelum pro terra, pro pede penna fuit,</l>
<l>iamque indignanti nova frena receperat ore,</l>
<l>cum levis Aonias ungula fodit aquas.</l>
<l>nunc fruitur caelo, quod pennis ante petebat,</l>
<l>et nitidus stellis quinque decemque micat.</l>
<l>Protinus aspicies venienti nocte Coronam</l>
<l>Gnosida: Theseo crimine facta dea est.</l>
<l>iam bene periuro mutarat coniuge Bacchum,</l>
<l>quae dedit ingrato fila legenda viro;</l>
<l>sorte tori gaudens "quid flebam rustica?" dixit</l>
<l>" utiliter nobis perfidus ille fuit."</l>
<l>interea Liber depexos crinibus Indos</l>
<l>vicit et Eoo dives ab orbe redit;</l>
<l>inter captivas facie praestante puellas</l>
<l>grata nimis Baccho filia regis erat.</l>
<l>flebat amans coniunx spatiataque litore curvo</l>
<l>edidit incultis talia verba comis:</l>
<l>"en iterum, fluctus, similis audite querellas!</l>
<l>en iterum lacrimas accipe, harena, meas!</l>
<l>dicebam, memini, "periure et perfide Theseu!"</l>
<l>ille abiit; eadem crimina Bacchus habet.</l>
<l>nunc quoque "nulla viro" clamabo "femina credat!"</l>
<l>nomine mutato causa relata mea est.</l>
<l>o utinam mea sors, qua primum coeperat, isset,</l>
<l>iamque ego praesenti tempore nulla forem!</l>
<l>quid me desertis morituram, Liber, harenis</l>
<l>servabas? potui dedoluisse semel.</l>
<l>Bacche levis leviorque tuis, quae tempora cingunt,</l>
<l>frondibus, in lacrimas cognite Bacche meas,</l>
<l>ausus es ante oculos adducta paelice nostros</l>
<l>tam bene compositum sollicitare torum?</l>
<l>heu ubi pacta fides? ubi, quae iurare solebas?</l>
<l>me miseram, quotiens haec ego verba loquar?</l>
<l>Thesea culpabas fallacemque ipse vocabas:</l>
<l>iudicio peccas turpius ipse tuo.</l>
<l>ne sciat hoc quisquam, tacitisque doloribus urar,</l>
<l>ne totiens falli digna fuisse puter!</l>
<l>praecipue cupiam celari Thesea, ne te</l>
<l>consortem culpae gaudeat esse suae.</l>
<l>ut puto, praeposita est fuscae mihi candida paelex:</l>
<l>eveniat nostris hostibus ille color!</l>
<l>quid tamen hoc refert? vitio tibi gratior ipso est.</l>
<l>quid facis? amplexus inquinat illa tuos.</l>
<l>Bacche, fidem praesta nec praefer amoribus ullam</l>
<l>coniugis, adsuevi semper amare virum,</l>
<l>ceperunt matrem formosi cornua tauri,</l>
<l>me tua: me laudant, ille pudendus amor.</l>
<l>ne noceat, quod amo; neque enim tibi, Bacche, nocebat,</l>
<l>quod flammas nobis fassus es ipse tuas.</l>
<l>nec, quod nos uris, mirum facis: ortus in igne</l>
<l>dicens et patria raptus ab igne manu.</l>
<l>illa ego sum, cui tu solitus promittere caelum.</l>
<l>ei mihi, pro caelo qualia dona fero!"</l>
<l>dixerat: audibat iamdudum verba querentis</l>
<l>Liber, ut a tergo forte secutus erat.</l>
<l>occupat amplexu lacrimasque per oscula siccat</l>
<l>et "pariter caeli summa petamus!" ait:</l>
<l>"tu mihi iuncta toro mihi iuncta vocabula sumes,</l>
<l>nam tibi mutatae Libera nomen erit;</l>
<l>sintque tuae tecum faciam monumenta coronae,</l>
<l>Volcanus Veneri quam dedit, illa tibi."</l>
<l>dicta facit gemmasque novem transformat in ignes:</l>
<l>aurea per stellas nunc micat illa novem.</l>
<l>Sex ubi sustulerit, totidem demerserit orbes,</l>
<l>purpureum rapido qui vehit axe diem,</l>
<l>altera gramineo spectabis Equirria Campo,</l>
<l>quem Tiberis curvis in latus urget aquis.</l>
<l>qui tamen eiecta si forte tenebitur unda,</l>
<l>Caelius accipiet pulverulentus equos.</l>
<l>Idibus est Annae festum geniale Perennae</l>
<l>non procul a ripis, advena Thybri, tuis.</l>
<l>plebs venit ac virides passim disiecta per herbas</l>
<l>potat, et accumbit cum pare quisque sua.</l>
<l>sub Iove pars durat, pauci tentoria ponunt,</l>
<l>sunt quibus e ramis frondea facta casa est,</l>
<l>pars, ubi pro rigidis calamos statuere columnis,</l>
<l>desuper extentas imposuere togas.</l>
<l>sole tamen vinoque calent annosque precantur,</l>
<l>quot sumant cyathos, ad numerumque bibunt.</l>
<l>invenies illic, qui Nestoris ebibat annos,</l>
<l>quae sit per calices facta Sibylla suos.</l>
<l>illic et cantant, quicquid didicere theatris,</l>
<l>et iactant faciles ad sua verba manus</l>
<l>et ducunt posito duras cratere choreas,</l>
<l>cultaque diffusis saltat amica comis,</l>
<l>cum redeunt, titubant et sunt spectacula volgi,</l>
<l>et fortunatos obvia turba vocat.</l>
<l>occurrit nuper (visa est mihi digna relatu)</l>
<l>pompa: senem potum pota trahebat anus.</l>
<l>quae tamen haec dea sit, quoniam rumoribus errat,</l>
<l>fabula proposito nulla tegenda meo.</l>
<l>arserat Aeneae Dido miserabilis igne,</l>
<l>arserat exstructis in sua fata rogis;</l>
<l>compositusque cinis, tumulique in marmore carmen</l>
<l>hoc breve, quod moriens ipsa reliquit, erat:</l>
<l>praebuit Aeneas et causam mortis et ensem.</l>
<l>ipsa sua Dido concidit usa manu.</l>
<l>protinus invadunt Numidae sine vindice regnum,</l>
<l>et potitur capta Maurus Iarba domo,</l>
<l>seque memor spretum, "Thalamis tamen" inquit "Elissae</l>
<l>en ego, quem totiens reppulit illa, fruor."</l>
<l>diffugiunt Tyrii, quo quemque agit error, ut olim</l>
<l>amisso dubiae rege vagantur apes.</l>
<l>tertia nudandas acceperat area messes,</l>
<l>inque cavos ierant tertia musta lacus:</l>
<l>pellitur Anna domo lacrimansque sororia linquit</l>
<l>moenia: germanae iusta dat ante suae.</l>
<l>mixta bibunt molles lacrimis unguenta favillae,</l>
<l>vertice libatas accipiuntque comas;</l>
<l>terque "vale!" dixit, cineres ter ad ora relatos</l>
<l>pressit, et est illis visa subesse soror.</l>
<l>nancta ratem comitesque fugae pede labitur aequo</l>
<l>moenia respiciens, dulce sororis opus.</l>
<l>fertilis est Melite sterili vicina Cosyrae</l>
<l>insula, quam Libyci verberat unda freti,</l>
<l>hanc petit hospitio regis confisa vetusto:</l>
<l>hospes opum dives rex ibi Battus erat.</l>
<l>qui postquam didicit casus utriusque sororis,</l>
<l>"haec" inquit "tellus quantulacumque tua est."</l>
<l>et tamen hospitii servasset ad ultima munus,</l>
<l>sed timuit magnas Pygmalionis opes.</l>
<l>signa recensuerat bis sol sua, tertius ibat</l>
<l>annus, et exilio terra paranda nova est.</l>
<l>frater adest belloque petit. rex arma perosus</l>
<l>"nos sumus inbelles, tu fuge sospes!" ait.</l>
<l>iussa fugit ventoque ratem committit et undis:</l>
<l>asperior quovis aequore frater erat.</l>
<l>est prope piscosos lapidosi Crathidis amnes</l>
<l>parvus ager: Cameren incola turba vocat,</l>
<l>illuc cursus erat, nec longius afuit inde,</l>
<l>quam quantum novies mittere funda potest:</l>
<l>vela cadunt primo et dubia librantur ab aura.</l>
<l>"findite remigio " navita dixit "aquas!"</l>
<l>dumque parant torto subducere carbasa lino,</l>
<l>percutitur rapido puppis adunca noto</l>
<l>inque patens aequor frustra pugnante magistro</l>
<l>fertur, et ex oculis visa refugit humus,</l>
<l>adsiliunt fluctus, imoque a gurgite pontus</l>
<l>vertitur, et canas alveus haurit aquas,</l>
<l>vincitur ars vento, nec iam moderator habenis</l>
<l>utitur; a votis is quoque poscit opem.</l>
<l>iactatur tumidas exul Phoenissa per undas</l>
<l>humidaque opposita lumina veste tegit:</l>
<l>tunc primum Dido felix est dicta sorori</l>
<l>et quaecumque aliquam corpore pressit humum</l>
<l>figitur ad Laurens ingenti flamine litus</l>
<l>puppis et expositis omnibus hausta perit.</l>
<l>iam pius Aeneas regno nataque Latini</l>
<l>auctus erat, populos miscueratque duos.</l>
<l>litore dotali solo comitatus Achate</l>
<l>secretum nudo dum pede carpit iter,</l>
<l>aspicit errantem nec credere sustinet Annam</l>
<l>esse: "quid in Latios illa veniret agros?"</l>
<l>dum secum Aeneas, "Anna est!" exclamat Achates:</l>
<l>ad nomen voltus sustulit illa suos.</l>
<l>heu! fugiat? quid agat? quos terrae quaerat hiatus?</l>
<l>ante oculos miserae fata sororis erant.</l>
<l>sensit et adloquitur trepidam Cythereius heros</l>
<l>(fiet tamen admonitu motus, Elissa, tui):</l>
<l>"Anna, per hanc iuro, quam quondam audire solebas</l>
<l>tellurem fato prosperiore dari,</l>
<l>perque deos comites, hac nuper sede locatos,</l>
<l>saepe meas illos increpuisse moras,</l>
<l>nec timui de morte tamen, metus abfuit iste.</l>
<l>ei mihi! credibili fortior illa fuit.</l>
<l>ne refer: aspexi non illo corpore digna</l>
<l>volnera Tartareas ausus adire domos,</l>
<l>at tu, seu ratio te nostris appulit oris</l>
<l>sive deus, regni commoda carpe mei.</l>
<l>multa tibi memores, nil non debemus Elissae:</l>
<l>nomine grata tuo, grata sororis, eris."</l>
<l>talia dicenti (neque enim spes altera restat)</l>
<l>credidit, errores exposuitque suos.</l>
<l>utque domum intravit Tyrios induta paratus,</l>
<l>incipit Aeneas (cetera turba silet):</l>
<l>"hanc tibi cur tradam, pia causa, Lavinia coniunx,</l>
<l>est mihi: consumpsi naufragus huius opes.</l>
<l>orta Tyro est, regnum Libyca possedit in ora;</l>
<l>quam precor ut carae more sororis ames."</l>
<l>omnia promittit falsumque Lavinia volnus</l>
<l>mente premit tacita dissimulatque fremens;</l>
<l>donaque cum videat praeter sua lumina ferri</l>
<l>multa palam, mitti clam quoque multa putat,</l>
<l>non habet exactum, quid agat; furialiter odit</l>
<l>et parat insidias et cupit ulta mori.</l>
<l>nox erat: ante torum visa est adstare sororis</l>
<l>squalenti Dido sanguinulenta coma</l>
<l>et "fuge, ne dubita, maestum fuge" dicere "tectum!"</l>
<l>sub verbum querulas impulit aura fores,</l>
<l>exilit et velox humili super arva fenestra</l>
<l>se iacit: audacem fecerat ipse timor.</l>
<l>quaque metu rapitur, tunica velata recincta</l>
<l>currit, ut auditis territa damma lupis,</l>
<l>corniger hanc tumidis rapuisse Numicius undis</l>
<l>creditur et stagnis occuluisse suis.</l>
<l>Sidonis interea magno clamore per agros</l>
<l>quaeritur: apparent signa notaeque pedum:</l>
<l>ventum erat ad ripas: inerant vestigia ripis.</l>
<l>sustinuit tacitas conscius amnis aquas.</l>
<l>ipsa loqui visa est "placidi sum nympha Numici:</l>
<l>amne perenne latens Anna Perenna vocor."</l>
<l>protinus erratis laeti vescuntur in agris</l>
<l>et celebrant largo seque diemque mero.</l>
<l>sunt quibus haec Luna est, quia mensibus impleat annum;</l>
<l>pars Themin, Inachiam pars putat esse bovem.</l>
<l>invenies, qui te nymphen Atlantida dicant</l>
<l>teque Iovi primos, Anna, dedisse cibos.</l>
<l>haec quoque, quam referam, nostras pervenit ad aures</l>
<l>fama nec a veri dissidet illa fide.</l>
<l>plebs vetus et nullis etiam nunc tuta tribunis</l>
<l>fugit et in Sacri vertice montis erat;</l>
<l>iam quoque, quem secum tulerant, defecerat illos</l>
<l>victus et humanis usibus apta Ceres,</l>
<l>orta suburbanis quaedam fuit Anna Bovillis,</l>
<l>pauper, sed multae sedulitatis anus.</l>
<l>illa levi mitra canos incincta capillos</l>
<l>Angebat tremula rustica liba manu,</l>
<l>atque ita per populum fumantia mane solebat</l>
<l>dividere: haec populo copia grata fuit.</l>
<l>pace domi facta signum posuere Perennae,</l>
<l>quod sibi defectis illa ferebat opem.</l>
<l>nunc mihi cur cantent superest obscena puellae</l>
<l>dicere; nam coeunt certaque probra canunt,</l>
<l>nuper erat dea facta: venit Gradivus ad Annam</l>
<l>et cum seducta talia verba facit:</l>
<l>"mense meo coleris, iunxi mea tempora tecum:</l>
<l>pendet ab officio spes mihi magna tuo.</l>
<l>armifer armiferae correptus amore Minervae</l>
<l>uror et hoc longo tempore volnus alo.</l>
<l>effice, di studio similes coeamus in unum:</l>
<l>conveniunt partes hae tibi, comis anus."</l>
<l>dixerat, illa deum promisso ludit inani</l>
<l>et stultam dubia spem trahit usque mora.</l>
<l>saepius instanti "mandata peregimus," inquit</l>
<l>"evicta est, precibus vix dedit illa manus."</l>
<l>credit amans thalamosque parat, deducitur illuc</l>
<l>Anna tegens voltus, ut nova nupta, suos.</l>
<l>oscula sumpturus subito Mars aspicit Annam:</l>
<l>nunc pudor elusum, nunc subit ira deum.</l>
<l>ridet amatorem carae nova diva Minervae,</l>
<l>nec res hac Veneri gratior ulla fuit.</l>
<l>inde ioci veteres obscenaque dicta canuntur,</l>
<l>et iuvat hanc magno verba dedisse deo.</l>
<l>praeteriturus eram gladios in principe fixos,</l>
<l>cum sic a castis Vesta locuta focis:</l>
<l>"ne dubita meminisse: meus fuit ille sacerdos,</l>
<l>sacrilegae telis me petiere manus.</l>
<l>ipsa virum rapui simulacraque nuda reliqui:</l>
<l>quae cecidit ferro, Caesaris umbra fuit."</l>
<l>ille quidem caelo positus Iovis atria vidit</l>
<l>et tenet in magno templa dicata foro.</l>
<l>at quicumque nefas ausi, prohibente deorum</l>
<l>numine, polluerant pontificale caput,</l>
<l>morte iacent merita, testes estote Philippi,</l>
<l>et quorum sparsis ossibus albet humus,</l>
<l>hoc opus, haec pietas, haec prima elementa fuerunt</l>
<l>Caesaris, ulcisci iusta per arma patrem.</l>
<l>Postera cum teneras aurora refecerit herbas,</l>
<l>Scorpios a prima parte videndus erit.</l>
<l>Tertia post Idus lux est celeberrima Baccho:</l>
<l>Bacche, fave vati, dum tua festa cano.</l>
<l>nec referam Semelen, ad quam nisi fulmina secum</l>
<l>Iuppiter adferret, parvus inermis eras;</l>
<l>nec, puer ut posses maturo tempore nasci,</l>
<l>expletum patrio corpore matris opus.</l>
<l>Sithonas et Scythicos longum narrare triumphos</l>
<l>et domitas gentes, turifer Inde, tuas.</l>
<l>tu quoque Thebanae mala praeda tacebere matris,</l>
<l>inque tuum furiis acte, Lycurge, genu.</l>
<l>ecce libet subitos pisces Tyrrhenaque monstra</l>
<l>dicere, sed non est carminis huius opus;</l>
<l>carminis huius opus causas exponere, quare</l>
<l>vilis anus populos ad sua liba vocet,</l>
<l>ante tuos ortus arae sine honore fuerunt,</l>
<l>Liber, et in gelidis herba reperta focis,</l>
<l>te memorant Gange totoque Oriente subacto</l>
<l>primitias magno seposuisse Iovi.</l>
<l>cinnama tu primus captivaque tura dedisti</l>
<l>deque triumphato viscera tosta bove.</l>
<l>nomine ab auctoris ducunt libamina nomen</l>
<l>libaque, quod sanctis pars datur inde focis.</l>
<l>liba deo fiunt, sucis quia dulcibus idem</l>
<l>gaudet, et a Baccho mella reperta ferunt.</l>
<l>ibat harenoso satyris comitatus ab Hebro</l>
<l>(non habet ingratos fabula nostra iocos),</l>
<l>iamque erat ad Rhodopen Pangaeaque florida ventum:</l>
<l>aeriferae comitum concrepuere manus,</l>
<l>ecce novae coeunt volucres tinnitibus actae,</l>
<l>quosque movent sonitus aera, sequuntur apes.</l>
<l>colligit errantes et in arbore claudit inani</l>
<l>Liber et inventi praemia mellis habet.</l>
<l>ut satyri levisque senex tetigere saporem,</l>
<l>quaerebant flavos per nemus omne favos,</l>
<l>audit in exesa stridorem examinis ulmo,</l>
<l>aspicit et ceras dissimulatque senex;</l>
<l>utque piger pandi tergo residebat aselli,</l>
<l>applicat hunc ulmo corticibusque cavis,</l>
<l>constitit ipse super ramoso stipite nixus</l>
<l>atque avide trunco condita mella petit,</l>
<l>milia crabronum coeunt et vertice nudo</l>
<l>spicula defigunt oraque sima notant.</l>
<l>ille cadit praeceps et calce feritur aselli</l>
<l>inclamatque suos auxiliumque rogat,</l>
<l>concurrunt satyri turgentiaque ora parentis</l>
<l>rident: percusso claudicat ille genu.</l>
<l>ridet et ipse deus limumque inducere monstrat;</l>
<l>hic paret monitis et linit ora luto.</l>
<l>melle pater fruitur, liboque infusa calenti</l>
<l>iure repertori candida mella damus,</l>
<l>femina cur presset, non est rationis opertae:</l>
<l>femineos thyrso concitat ille choros.</l>
<l>cur anus hoc faciat, quaeris? vinosior aetas</l>
<l>haec est et gravidae munera vitis amat,</l>
<l>cur hedera cincta est? hedera est gratissima Baccho:</l>
<l>hoc quoque cur ita sit, dicere nulla mora est.</l>
<l>Nysiadas nymphas puerum quaerente noverca</l>
<l>hanc frondem cunis opposuisse ferunt,</l>
<l>restat, ut inveniam, quare toga libera detur</l>
<l>Lucifero pueris, candide Bacche, tuo:</l>
<l>sive quod ipse puer semper iuvenisque videris,</l>
<l>et media est aetas inter utrumque tibi:</l>
<l>seu, quia tu pater es, patres sua pignora, natos,</l>
<l>commendant curae numinibusque tuis:</l>
<l>sive, quod es Liber, vestis quoque libera per te</l>
<l>sumitur et vitae liberioris iter:</l>
<l>an quia, cum colerent prisci studiosius agros,</l>
<l>et faceret patrio rure senator opus,</l>
<l>et caperet fasces a curvo consul aratro,</l>
<l>nec crimen duras esset habere manus,</l>
<l>rusticus ad ludos populus veniebat in urbem</l>
<l>(sed dis, non studiis ille dabatur honor:</l>
<l>luce sua ludos uvae commentor habebat,</l>
<l>quos cum taedifera nunc habet ille dea):</l>
<l>ergo ut tironem celebrare frequentia posset,</l>
<l>visa dies dandae non aliena togae?</l>
<l>mite caput, pater, huc placataque cornua vertas</l>
<l>et des ingenio vela secunda meo.</l>
<l>Itur ad Argeos (qui sint, sua pagina dicet)</l>
<l>hac, si commemini, praetentaque die.</l>
<l>stella Lycaoniam vergit declivis ad Arcton</l>
<l>Miluus: haec illa nocte videnda venit.</l>
<l>quid dederit volucri, si vis cognoscere, caelum:</l>
<l>Saturnus regnis a Iove pulsus erat;</l>
<l>concitat iratus validos Titanas in arma,</l>
<l>quaeque fuit fatis debita, temptat opem.</l>
<l>matre satus Terra, monstrum mirabile, taurus</l>
<l>parte sui serpens posteriore fuit:</l>
<l>hunc triplici muro lucis incluserat atris</l>
<l>Parcarum monitu Styx violenta trium,</l>
<l>viscera qui tauri flammis adolenda dedisset,</l>
<l>sors erat aeternos vincere posse deos.</l>
<l>immolat hunc Briareus facta ex adamante securi,</l>
<l>et iam iam flammis exta daturus erat:</l>
<l>Iuppiter alitibus rapere imperat: attulit illi</l>
<l>miluus et meritis venit in astra suis.</l>
<l>Una dies media est, et fiunt sacra Minervae,</l>
<l>nomina quae iunctis quinque diebus habent,</l>
<l>sanguine prima vacat, nec fas concurrere ferro:</l>
<l>causa, quod est illa nata Minerva die.</l>
<l>altera tresque super strata celebrantur harena:</l>
<l>ensibus exertis bellica laeta dea est.</l>
<l>Pallada nunc pueri teneraeque orate puellae:</l>
<l>qui bene placarit Pallada, doctus erit.</l>
<l>Pallade placata lanam mollire puellae</l>
<l>discant et plenas exonerare colos.</l>
<l>illa etiam stantis radio percurrere telas</l>
<l>erudit et rarum pectine denset opus.</l>
<l>hanc cole, qui maculas laesis de vestibus aufers,</l>
<l>hanc cole, velleribus quisquis aena paras;</l>
<l>nec quisquam invita faciet bene vincula plantae</l>
<l>Pallade, sit Tychio doctior ille licet;</l>
<l>et licet antiquo manibus conlatus Epeo</l>
<l>sit prior, irata Pallade manens erit.</l>
<l>vos quoque, Phoebea morbos qui pellitis arte,</l>
<l>munera de vestris pauca referte deae:</l>
<l>nec vos, turba fere censu fraudata, 1 magistri,</l>
<l>spernite; discipulos attrahit illa novos:</l>
<l>quique moves caelum, tabulamque coloribus uris,</l>
<l>quique facis docta mollia saxa manu.</l>
<l>mille dea est operum: certe dea carminis illa est;</l>
<l>si mereor, studiis adsit amica meis,</l>
<l>Caelius ex alto qua mons descendit in aequum,</l>
<l>hic, ubi non plana est, sed prope plana via,</l>
<l>parva licet videas Captae delubra Minervae,</l>
<l>quae dea natali coepit habere suo.</l>
<l>nominis in dubio causa est. capitale vocamus</l>
<l>ingenium sollers: ingeniosa dea est.</l>
<l>an quia de capitis fertur sine matre paterni</l>
<l>vertice cum clipeo prosiluisse suo?</l>
<l>an quia perdomitis ad nos captiva Faliscis</l>
<l>venit? et hoc ipsum littera prisca docet.</l>
<l>an quod habet legem, capitis quae pendere poenas</l>
<l>ex illo iubeat furta reperta loco?</l>
<l>a quacumque trahis ratione vocabula, Pallas,</l>
<l>pro ducibus nostris aegida semper habe.</l>
<l>Summa dies e quinque tubas lustrare canoras</l>
<l>admonet et forti sacrificare deae.</l>
<l>nunc potes ad solem sublato dicere voltu</l>
<l>"hic here Phrixeae vellera pressit ovis."</l>
<l>seminibus tostis sceleratae fraude novercae</l>
<l>sustulerat nullas, ut solet, herba comas.</l>
<l>mittitur ad tripodas, certa qui sorte reportet,</l>
<l>quam sterili terrae Delphicus edat opem.</l>
<l>hic quoque corruptus cum semine nuntiat Helles</l>
<l>et iuvenis Phrixi funera sorte peti;</l>
<l>utque recusantem cives et tempus et Ino</l>
<l>compulerunt regem iussa nefanda pati,</l>
<l>et soror et Phrixus, velati tempora vittis,</l>
<l>stant simul ante aras iunctaque fata gemunt.</l>
<l>aspicit hos, ut forte pependerat aethere, mater</l>
<l>et ferit attonita pectora nuda manu,</l>
<l>inque draconigenam nimbis comitantibus urbem</l>
<l>desilit et natos eripit inde suos;</l>
<l>utque fugam capiant, aries nitidissimus auro</l>
<l>traditur: ille vehit per freta longa duos.</l>
<l>icitur infirma cornu tenuisse sinistra</l>
<l>femina, cum de se nomina fecit aquae.</l>
<l>paene simul periit, dum volt succurrere lapsae</l>
<l>frater, et extentas porrigit usque manus,</l>
<l>flebat, ut amissa gemini consorte pericli,</l>
<l>caeruleo iunctam nescius esse deo.</l>
<l>litoribus tactis aries fit sidus, at huius</l>
<l>pervenit in Colchas aurea lana domos.</l>
<l>Tres ubi Luciferos veniens praerniserit Eos,</l>
<l>tempora nocturnis aequa diurna feres.</l>
<l>Inde quater pastor saturos ubi clauserit haedos,</l>
<l>canuerint herbae rore recente quater,</l>
<l>Ianus adorandus cumque hoc Concordia mitis</l>
<l>et Romana Salus araque Pacis erit.</l>
<l>Luna regit mensis: huius quoque tempora mensis</l>
<l>finit Aventino Luna colenda iugo.</l>
</div1>

<div1 type="book" n="4" org="uniform" sample="complete">
<l>"Alma, fave," dixi "geminorum mater Amorum!"</l>
<l>ad vatem voltus rettulit illa suos:</l>
<l>"quid tibi" ait "mecum? certe maiora canebas.</l>
<l>num vetus in molli pectore volnus habes?"</l>
<l>"scis, dea," respondi "de volnere." risit, et aether</l>
<l>protinus ex illa parte serenus erat.</l>
<l>"saucius an sanus numquid tua signa reliqui?</l>
<l>tu mihi propositum, tu mihi semper opus.</l>
<l>quae decuit, primis sine crimine lusimus annis,</l>
<l>nunc teritur nostris area maior equis:</l>
<l>tempora cum causis annalibus eruta priscis</l>
<l>lapsaque sub terras ortaque signa cano.</l>
<l>venimus ad quartum, quo tu celeberrima mense:</l>
<l>et vatem et mensem scis, Venus, esse tuos."</l>
<l>mota Cytheriaca leviter mea tempora myrto</l>
<l>contigit et "coeptum perfice" dixit "opus."</l>
<l>sensimus, et causae subito patuere dierum:</l>
<l>dum licet et spirant flamina, navis eat.</l>
<l>Si qua tamen pars te de fastis tangere debet,</l>
<l>Caesar, in Aprili, quo tenearis, habes.</l>
<l>hic ad te magna descendit imagine mensis</l>
<l>et fit adoptiva nobilitate tuus.</l>
<l>hoc pater Iliades, cum longum scriberet annum,</l>
<l>vidit et auctores rettulit ipse suos:</l>
<l>utque fero Marti primam dedit ordine sortem,</l>
<l>quod sibi nascenti proxima causa fuit,</l>
<l>sic Venerem gradibus multis in gente repertam</l>
<l>alterius voluit mensis habere locum;</l>
<l>principiumque sui generis revolutaque quaerens</l>
<l>saecula cognatos venit adusque deos.</l>
<l>Dardanon Electra nesciret Atlantide natum</l>
<l>scilicet, Electram concubuisse Iovi?</l>
<l>huius Erichthonius: Tros est generatus ab illo:</l>
<l>Assaracon creat hic, Assaracusque Capyn.</l>
<l>proximus Anchises, cum quo commune parentis</l>
<l>non dedignata est nomen habere Venus,</l>
<l>hinc satus Aeneas, pietas spectata, per ignes</l>
<l>sacra patremque humeris, altera sacra, tulit,</l>
<l>venimus ad felix aliquando nomen Iuli,</l>
<l>unde domus Teucros Iulia tangit avos.</l>
<l>Postumus hinc, qui quod silvis fuit ortus in altis,</l>
<l>Silvius in Latia gente vocatus erat.</l>
<l>isque, Latine, tibi pater est. subit Alba Latinum:</l>
<l>proximus est titulis Epytus, Alba, tuis.</l>
<l>ille dedit Capyi recidiva vocabula Troiae</l>
<l>et tuus est idem, Calpete, factus avus.</l>
<l>cumque patris regnum post hunc Tiberinus haberet,</l>
<l>dicitur in Tuscae gurgite mersus aquae.</l>
<l>iam tamen Agrippan natum Remulumque nepotem</l>
<l>viderat: in Remulum fulmina missa ferunt,</l>
<l>venit Aventinus post hos, locus unde vocatur,</l>
<l>mons quoque, post illum tradita regna Procae.</l>
<l>quem sequitur duri Numitor germanus Amuli.</l>
<l>Ilia cum Lauso de Numitore sati.</l>
<l>ense cadit patruo Lausus: placet Ilia Marti</l>
<l>teque parit, gemino iuncte Quirine Remo.</l>
<l>ille suos semper Venerem Martemque parentes</l>
<l>dixit et emeruit vocis habere fidem;</l>
<l>neve secuturi possent nescire nepotes,</l>
<l>tempora dis generis continuata dedit,</l>
<l>sed Veneris mensem Graio sermone notatum</l>
<l>auguror: a spumis est dea dicta maris,</l>
<l>nec tibi sit mirum Graeco rem nomine dici;</l>
<l>Itala nam tellus Graecia maior erat.</l>
<l>venerat Evander plena cum classe suorum:</l>
<l>venerat Alcides, Graius uterque genus</l>
<l>(hospes Aventinis armentum pavit in herbis</l>
<l>claviger, et tanto est Albula pota deo):</l>
<l>dux quoque Neritius; testes Laestrygones extant</l>
<l>et quod adhuc Circes nomina litus habet,</l>
<l>et iam Telegoni, iam moenia Tiburis udi</l>
<l>stabant, Argolicae quod posuere manus,</l>
<l>venerat Atridae fatis agitatus Halesus,</l>
<l>a quo se dictam terra Falisca putat.</l>
<l>adice Troianae suasorem Antenora pacis</l>
<l>et generum Oeniden, Apule Daune, tuum.</l>
<l>serus ab Iliacis et post Antenora flammis</l>
<l>attulit Aeneas in loca nostra deos.</l>
<l>huius erat Solymus Phrygia comes unus ab Ida,</l>
<l>a quo Sulmonis moenia nomen habent,</l>
<l>Sulmonis gelidi, patriae, Germanice, nostrae.</l>
<l>me miserum, Scythico quam procul illa solo est!</l>
<l>ergo ego tam longeâ€”sed subprime, Musa, querellas!</l>
<l>non tibi sunt maesta sacra canenda lyra.</l>
<l>quo non livor adit? sunt qui tibi mensis honorem</l>
<l>eripuisse velint invideantque, Venus,</l>
<l>nam quia ver aperit tunc omnia, densaque cedit</l>
<l>frigoris asperitas, fetaque terra patet,</l>
<l>Aprilem memorant ab aperto tempore dictum,</l>
<l>quem Venus iniecta vindicat alma manu.</l>
<l>illa quidem totum dignissima temperat orbem;</l>
<l>illa tenet nullo regna minora deo,</l>
<l>iuraque dat caelo, terrae, natalibus undis,</l>
<l>perque suos initus continet omne genus.</l>
<l>illa deos omnes (longum est numerare) creavit:</l>
<l>illa satis causas arboribusque dedit:</l>
<l>illa rudes animos hominum contraxit in unum</l>
<l>et docuit iungi cum pare quemque sua.</l>
<l>quid genus omne creat volucrum, nisi blanda voluptas?</l>
<l>nec coeant pecudes, si levis absit amor.</l>
<l>cum mare trux aries cornu decertat; at idem</l>
<l>frontem dilectae laedere parcit ovis.</l>
<l>deposita sequitur taurus feritate iuvencam,</l>
<l>quem toti saltus, quem nemus omne tremit.</l>
<l>vis eadem, lato quodcumque sub aequore vivit,</l>
<l>servat et innumeris piscibus implet aquas.</l>
<l>prima feros habitus homini detraxit: ab illa</l>
<l>venerunt cultus mundaque cura sui.</l>
<l>primus amans carmen vigilatum nocte negata</l>
<l>dicitur ad clausas concinuisse fores,</l>
<l>eloquiumque fuit duram exorare puellam,</l>
<l>proque sua causa quisque disertus erat.</l>
<l>mille per hanc artes motae; studioque placendi</l>
<l>quae latuere prius, multa reperta ferunt.</l>
<l>hanc quisquam titulo mensis spoliare secundi</l>
<l>audeat? a nobis sit furor iste procul,</l>
<l>quid, quod ubique potens templisque frequentibus aucta,</l>
<l>urbe tamen nostra ius dea maius habet?</l>
<l>pro Troia, Romane, tua Venus arma ferebat,</l>
<l>cum gemuit teneram cuspide laesa manum:</l>
<l>caelestesque duas Troiano iudice vicit</l>
<l>(a! nolim victas hoc meminisse deas!),</l>
<l>Assaracique nurus dicta est, ut scilicet olim</l>
<l>magnus Iuleos Caesar haberet avos.</l>
<l>nec Veneri tempus quam ver erat aptius ullum i</l>
<l>vere nitent terrae, vere remissus ager,</l>
<l>nunc herbae rupta tellure cacumina tollunt,</l>
<l>nunc tumido gemmas cortice palmes agit.</l>
<l>et formosa Venus formoso tempore digna est,</l>
<l>utque solet, Marti continuata suo est:</l>
<l>vere monet curvas materna per aequora puppes</l>
<l>ire nec hibernas iam timuisse minas.</l>
<l>Rite deam colitis Latiae matresque nurusque</l>
<l>et vos, quis vittae longaque vestis abest.</l>
<l>aurea marmoreo redimicula demite collo,</l>
<l>demite divitias: tota lavanda dea est.</l>
<l>aurea siccato redimicula reddite collo:</l>
<l>nunc alii flores, nunc nova danda rosa est.</l>
<l>vos quoque sub viridi myrto iubet ipsa lavari:</l>
<l>causaque, cur iubeat (discite!), certa subest</l>
<l>litore siccabat rorantes nuda capillos:</l>
<l>viderunt satyri, turba proterva, deam.</l>
<l>sensit et opposita texit sua corpora myrto:</l>
<l>tuta fuit facto vosque referre iubet.</l>
<l>discite nunc, quare Fortunae tura Virili</l>
<l>detis eo, calida qui locus umet aqua.</l>
<l>accipit ille locus posito velamine cunctas</l>
<l>et vitium nudi corporis omne videt;</l>
<l>ut tegat hoc celetque viros, Fortuna Virilis</l>
<l>praestat et hoc parvo ture rogata facit,</l>
<l>nec pigeat tritum niveo cum lacte papaver</l>
<l>sumere et expressis mella liquata favis;</l>
<l>cum primum cupido Venus est deducta marito,</l>
<l>hoc bibit: ex illo tempore nupta fuit.</l>
<l>supplicibus verbis illam placate: sub illa</l>
<l>et forma et mores et bona fama manet.</l>
<l>Roma pudicitia proavorum tempore lapsa est:</l>
<l>Cymaeam, veteres, consuluistis anum.</l>
<l>templa iubet fieri Veneri, quibus ordine factis</l>
<l>inde Venus verso nomina corde tenet.</l>
<l>semper ad Aeneadas placido, pulcherrima, voltu</l>
<l>respice totque tuas, diva, tuere nurus.</l>
<l>dum loquor, elatae metuendus acumine caudae</l>
<l>Scorpios in viridis praecipitatur aquas.</l>
<l>Nox ubi transierit, caelumque rubescere primo</l>
<l>coeperit, et tactae rore querentur aves,</l>
<l>semiustamque facem vigilata nocte viator</l>
<l>ponet, et ad solitum rusticus ibit opus,</l>
<l>Pleiades incipient humeros relevare paternos,</l>
<l>quae septem dici, sex tamen esse solent:</l>
<l>seu quod in amplexum sex hinc venere deorum. (</l>
<l>nam Steropen Marti concubuisse ferunt,</l>
<l>Neptuno Alcyonen et te, formosa Celaeno,</l>
<l>Maian et Electram Taygetemque Iovi),</l>
<l>septima mortali Merope tibi, Sisyphe, nupsit;</l>
<l>paenitet, et facti sola pudore latet:</l>
<l>sive quod Electra Troiae spectare ruinas</l>
<l>non tulit, ante oculos opposuitque manum.</l>
<l>Ter sine perpetuo caelum versetur in axe,</l>
<l>ter iungat Titan terque resolvat equos,</l>
<l>protinus inflexo Berecyntia tibia cornu</l>
<l>flabit, et Idaeae festa parentis erunt.</l>
<l>ibunt semimares et inania tympana tundent,</l>
<l>aeraque tinnitus aere repulsa dabunt:</l>
<l>ipsa sedens molli comitum cervice feretur</l>
<l>urbis per medias exululata vias.</l>
<l>scaena sonat, ludi que vocant, spectate, Quirites,</l>
<l>et fora Marte suo litigiosa vacent,</l>
<l>quaerere multa libet, sed me sonus aeris acuti</l>
<l>terret et horrendo lotos adunca sono.</l>
<l>"da, dea, quem sciter." doctas Cybeleia neptes</l>
<l>vidit et has curae iussit adesse meae.</l>
<l>"pandite, mandati memores, Heliconis alumnae,</l>
<l>gaudeat assiduo cur dea Magna sono."</l>
<l>sic ego, sic Erato (mensis Cythereius illi</l>
<l>cessit, quod teneri nomen amoris habet):</l>
<l>"reddita Saturno sors haec erat, "optime regum,</l>
<l>a nato sceptris excutiere tuis."</l>
<l>ille suam metuens, ut quaeque erat edita, prolem</l>
<l>devorat, immersam visceribusque tenet.</l>
<l>saepe Rhea questa est, totiens fecunda nec umquam</l>
<l>mater, et indoluit fertilitate sua.</l>
<l>Iuppiter ortus erat (pro magno teste vetustas</l>
<l>creditur; acceptam parce movere fidem):</l>
<l>veste latens saxum caelesti gutture sedit:</l>
<l>sic genitor fatis decipiendus erat.</l>
<l>ardua iamdudum resonat tinnitibus Ide,</l>
<l>tutus ut infanti vagiat ore puer.</l>
<l>pars clipeos rudibus, galeas pars tundit inanes:</l>
<l>hoc Curetes habent, hoc Corybantes opus.</l>
<l>res latuit, priscique manent imitamina facti;</l>
<l>aera deae comites raucaque terga movent,</l>
<l>cymbala pro galeis, pro scutis tympana pulsant;</l>
<l>tibia dat Phrygios, ut dedit ante, modos."</l>
<l>desierat. coepi: "cur huic genus acre leonum</l>
<l>praebent insolitas ad iuga curva iubas?"</l>
<l>desieram. coepit: "feritas mollita per illam</l>
<l>creditur; id curru testificata suo est."</l>
<l>"at cur turrifera caput est onerata corona?</l>
<l>an primis turres urbibus illa dedit?"</l>
<l>annuit. "unde venit" dixi "sua membra secandi</l>
<l>impetus?" ut tacui, Pieris orsa loqui:</l>
<l>"Phryx puer in silvis, facie spectabilis, Attis</l>
<l>turrigeram casto vinxit amore deam.</l>
<l>hunc sibi servari voluit, sua templa tueri,</l>
<l>et dixit "semper fac puer esse velis."</l>
<l>ille fidem iussis dedit et "si mentiar," inquit</l>
<l>"ultima, qua fallam, sit Venus illa mihi."</l>
<l>fallit et in nympha Sagaritide desinit esse</l>
<l>quod fuit: hinc poenas exigit ira deae.</l>
<l>Naida volneribus succidit in arbore factis,</l>
<l>illa perit: fatum Naidos arbor erat.</l>
<l>hic furit et credens thalami procumbere tectum</l>
<l>effugit et cursu Dindyma summa petit</l>
<l>et modo "tolle faces!" "remove" modo "verbera!" clamat;</l>
<l>saepe Palaestinas iurat adesse deas.</l>
<l>ille etiam saxo corpus laniavit acuto,</l>
<l>longaque in immundo pulvere tracta coma est,</l>
<l>voxque fuit "merui! meritas do sanguine poenas.</l>
<l>a! pereant partes, quae nocuere mihi!</l>
<l>a! pereant" dicebat adhuc, onus inguinis aufert,</l>
<l>nullaque sunt subito signa relicta viri.</l>
<l>venit in exemplum furor hic, mollesque ministri</l>
<l>caedunt iactatis vilia membra comis."</l>
<l>talibus Aoniae facunda voce Camenae</l>
<l>reddita quaesiti causa furoris erat.</l>
<l>"hoc quoque, dux operis, moneas, precor, unde petita</l>
<l>venerit, an nostra semper in urbe fuit?"</l>
<l>"Dindymon et Cybelen et amoenam fontibus Iden</l>
<l>semper et Iliacas Mater amavit opes:</l>
<l>cum Troiam Aeneas Italos portaret in agros,</l>
<l>est dea sacriferas paene secuta rates,</l>
<l>sed nondum fatis Latio sua numina posci</l>
<l>senserat, adsuetis substiteratque locis.</l>
<l>post, ut Roma potens opibus iam saecula quinque</l>
<l>vidit et edomito sustulit orbe caput,</l>
<l>carminis Euboici fatalia verba sacerdos</l>
<l>inspicit; inspectum tale fuisse ferunt:</l>
<l>"mater abest: matrem iubeo, Romane, requiras.</l>
<l>cum veniet, casta est accipienda manu.</l>
<l>"obscurae sortis patres ambagibus errant,</l>
<l>quaeve parens absit, quove petenda loco.</l>
<l>consulitur Paean," divum "que arcessite Matrem,"</l>
<l>inquit "in Idaeo est invenienda iugo."</l>
<l>mittuntur proceres. Phrygiae tunc sceptra tenebat</l>
<l>Attalus: Ausoniis rem negat ille viris,</l>
<l>mira canam, longo tremuit cum murmure tellus,</l>
<l>et sic est adytis diva locuta suis:</l>
<l>ipsa peti volui, nec sit mora, mitte volentem.</l>
<l>dignus Roma locus, quo deus omnis eat."</l>
<l>ille soni terrore pavens "proficiscere," dixit</l>
<l>"nostra eris: in Phrygios Roma refertur avos."</l>
<l>protinus innumerae caedunt pineta secures</l>
<l>illa, quibus fugiens Phryx pius usus erat:</l>
<l>mille manus coeunt, et picta coloribus ustis</l>
<l>caelestum Matrem concava puppis habet,</l>
<l>illa sui per aquas fertur tutissima nati</l>
<l>longaque Phrixeae stagna sororis adit</l>
<l>Rhoeteumque rapax Sigeaque litora transit</l>
<l>et Tenedum et veteres Eetionis opes.</l>
<l>Cyclades excipiunt, Lesbo post terga relicta,</l>
<l>quaeque Carysteis frangitur unda vadis.</l>
<l>transit et Icarium, lapsas ubi perdidit alas</l>
<l>Icarus et vastae nomina fecit aquae.</l>
<l>tum laeva Creten, dextra Pelopeidas undas</l>
<l>deserit et Veneris sacra Cythera petit,</l>
<l>hinc mare Trinacrium, candens ubi tinguere ferrum</l>
<l>Brontes et Steropes Acmonidesque solent,</l>
<l>aequoraque Afra legit Sardoaque regna sinistris</l>
<l>respicit a remis Ausoniamque tenet.</l>
<l>Ostia contigerat, qua se Tiberinus in altum</l>
<l>dividit et campo liberiore natat:</l>
<l>omnis eques mixtaque gravis cum plebe senatus</l>
<l>obvius ad Tusci fluminis ora venit.</l>
<l>procedunt pariter matres nataeque nurusque</l>
<l>quaeque colunt sanctos virginitate focos,</l>
<l>sedula fune viri contento brachia lassant:</l>
<l>vix subit adversas hospita navis aquas,</l>
<l>sicca diu fuerat tellus, sitis usserat herbas:</l>
<l>sedit limoso pressa carina vado.</l>
<l>quisquis adest operi, plus quam pro parte laborat,</l>
<l>adiuvat et fortis voce sonante manus,</l>
<l>illa velut medio stabilis sedet insula ponto:</l>
<l>attoniti monstro stantque paventque viri.</l>
<l>Claudia Quinta genus Clauso referebat ab alto,</l>
<l>nec facies impar nobilitate fuit:</l>
<l>casta quidem, sed non et credita: rumor iniquus</l>
<l>laeserat, et falsi criminis acta rea est;</l>
<l>cultus et ornatis varie prodisse capillis</l>
<l>obfuit, ad rigidos promptaque lingua senes,</l>
<l>conscia mens recti famae mendacia risit,</l>
<l>sed nos in vitium credula turba sumus,</l>
<l>haec ubi castarum processit ab agmine matrum</l>
<l>et manibus puram fluminis hausit aquam,</l>
<l>ter caput inrorat, ter tollit in aethera palmas (</l>
<l>quicumque aspiciunt, mente carere putant)</l>
<l>summissoque genu voltus in imagine divae</l>
<l>figit et hos edit crine iacente sonos:</l>
<l>"supplicis, alma, tuae, genetrix fecunda deorum,</l>
<l>accipe sub certa condicione preces.</l>
<l>casta negor. si tu damnas, meruisse fatebor;</l>
<l>morte luam poenas iudice victa dea.</l>
<l>sed si crimen abest, tu nostrae pignora vitae</l>
<l>re dabis et castas casta sequere manus."</l>
<l>dixit et exiguo funem conamine traxit (</l>
<l>mira, sed et scaena testificata loquar):</l>
<l>mota dea est sequiturque ducem laudatque sequendo:</l>
<l>index laetitiae fertur ad astra sonus,</l>
<l>fluminis ad flexum veniunt (Tiberina priores</l>
<l>atria dixerunt), unde sinister abit.</l>
<l>nox aderat: querno religant in stipite funem</l>
<l>dantque levi somno corpora functa cibo.</l>
<l>lux aderat: querno solvunt a stipite funem;</l>
<l>ante tamen posito tura dedere foco,</l>
<l>ante coronarunt puppem et sine labe iuvencam</l>
<l>mactarunt operum coniugiique rudem,</l>
<l>est locus, in Tiberim qua lubricus influit Almo</l>
<l>et nomen magno perdit in amne minor:</l>
<l>illic purpurea canus cum veste sacerdos</l>
<l>Almonis dominam sacraque lavit aquis,</l>
<l>exululant comites, furiosaque tibia flatur,</l>
<l>et feriunt molles taurea terga manus.</l>
<l>Claudia praecedit laeto celeberrima voltu,</l>
<l>credita vix tandem teste pudica dea;</l>
<l>ipsa sedens plaustro porta est invecta Capena:</l>
<l>sparguntur iunctae flore recente boves.</l>
<l>Nasica accepit, templi non perstitit auctor:</l>
<l>Augustus nunc est, ante Metellus erat."</l>
<l>substitit hic Erato, mora fit; sic cetera quaero:</l>
<l>"dic," inquam "parva cur stipe quaerat opes."</l>
<l>"contulit aes populus, de quo delubra Metellus</l>
<l>fecit," ait "dandae mos stipis inde manet."</l>
<l>cur vicibus factis ineant convivia, quaero,</l>
<l>tunc magis, indictas concelebrentque dapes</l>
<l>"quod bene mutant sedem Berecyntia," dixit</l>
<l>"captant mutatis sedibus omen idem."</l>
<l>institeram, quare primi Megalesia ludi</l>
<l>urbe forent nostra, cum dea (sensit enim)</l>
<l>"illa deos" inquit "peperit, cessere parenti,</l>
<l>principiumque dati Mater honoris habet."</l>
<l>"cur igitur Gallos, qui se excidere, vocamus,</l>
<l>cum tanto a Phrygia Gallica distet humus?"</l>
<l>"inter" ait "viridem Cybelen altasque Celaenas</l>
<l>amnis it insana, nomine Gallus, aqua.</l>
<l>qui bibit inde, furit: procul hinc discedite, quis est</l>
<l>cura bonae mentis: qui bibit inde, furit." ,</l>
<l>"non pudet herbosum" dixi "posuisse moretum</l>
<l>in dominae mensis, an sua causa subest?"</l>
<l>"lacte mero veteres usi narrantur et herbis,</l>
<l>sponte sua si quas terra ferebat" ait.</l>
<l>"candidus elisae miscetur caseus herbae,</l>
<l>cognoscat priscos ut dea prisca cibos."</l>
<l>Postera cum caelo motis Pallantias astris</l>
<l>fulserit, et niveos Luna levarit equos,</l>
<l>qui dicet "quondam sacrata est colle Quirini</l>
<l>hac Fortuna die Publica," verus erit.</l>
<l>Tertia lux (memini) ludis erat, ac mihi quidam</l>
<l>spectanti senior continuusque loco</l>
<l>"haec" ait "illa dies, Libycis qua Caesar in oris</l>
<l>perfida magnanimi contudit arma Iubae.</l>
<l>dux mihi Caesar erat, sub quo meruisse tribunus</l>
<l>glorior: officio praefuit ille meo.</l>
<l>hanc ego militia sedem, tu pace parasti,</l>
<l>inter bis quinos usus honore viros."</l>
<l>plura locuturi subito seducimur imbre:</l>
<l>pendula caelestis Libra movebat aquas.</l>
<l>Ante tamen, quam summa dies spectacula sistat,</l>
<l>ensifer Orion aequore mersus erit.</l>
<l>Proxima victricem cum Romam inspexerit Eos,</l>
<l>et dederit Phoebo stella fugata locum,</l>
<l>circus erit pompa celeber numeroque deorum,</l>
<l>primaque ventosis palma petetur equis.</l>
<l>Hinc Cereris ludi. non est opus indice causae;</l>
<l>sponte deae munus promeritumque patet.</l>
<l>panis erat primis virides mortalibus herbae,</l>
<l>quas tellus nullo sollicitante dabat;</l>
<l>et modo carpebant vivax e cespite gramen,</l>
<l>nunc epulae tenera fronde cacumen erant,</l>
<l>postmodo glans nata est: bene erat iam glande reperta,</l>
<l>duraque magnificas quercus habebat opes.</l>
<l>prima Ceres homine ad meliora alimenta vocato</l>
<l>mutavit glandes utiliore cibo.</l>
<l>illa iugo tauros collum praebere coegit:</l>
<l>tunc primum soles eruta vidit humus.</l>
<l>aes erat in pretio, chalybeia massa latebat:</l>
<l>eheu! perpetuo debuit illa tegi.</l>
<l>pace Ceres laeta est; et vos orate, coloni,</l>
<l>perpetuam pacem pacificumque ducem,</l>
<l>farra deae micaeque licet salientis honorem</l>
<l>detis et in veteres turea grana focos,</l>
<l>et, si tura aberunt, unctas accendite taedas:</l>
<l>parva bonae Cereri, sint modo casta, placent,</l>
<l>a bove succincti cultros removete ministri:</l>
<l>bos aret; ignavam sacrificate suem.</l>
<l>apta iugo cervix non est ferienda securi:</l>
<l>vivat et in dura saepe laboret humo.</l>
<l>Exigit ipse locus, raptus ut virginis edam:</l>
<l>plura recognosces, pauca docendus eris.</l>
<l>terra tribus scopulis vastum procurrit in aequor</l>
<l>Trinacris, a positu nomen adepta loci,</l>
<l>grata domus Cereri, multas ea possidet urbes,</l>
<l>in quibus est culto fertilis Henna solo.</l>
<l>frigida caelestum matres Arethusa vocarat:</l>
<l>venerat ad sacras et dea flava dapes.</l>
<l>filia, consuetis ut erat comitata puellis,</l>
<l>errabat nudo per sua prata pede.</l>
<l>valle sub umbrosa locus est aspergine multa</l>
<l>uvidus ex alto desilientis aquae.</l>
<l>tot fuerant illic, quot habet natura, colores,</l>
<l>pictaque dissimili flore nitebat humus.</l>
<l>quam simul aspexit, "comites, accedite" dixit</l>
<l>"et mecum plenos flore referte sinus."</l>
<l>praeda puellares animos prolectat inanis,</l>
<l>et non sentitur sedulitate labor.</l>
<l>haec implet lento calathos e vimine nexos,</l>
<l>haec gremium, laxos degravat illa sinus:</l>
<l>illa legit calthas, huic sunt violaria curae,</l>
<l>illa papavereas subsecat ungue comas:</l>
<l>has, hyacinthe, tenes; illas, amarante, moraris:</l>
<l>pars thyma, pars rorem, pars meliloton amat.</l>
<l>plurima lecta rosa est, sunt et sine nomine flores;</l>
<l>ipsa crocos tenues liliaque alba legit,</l>
<l>carpendi studio paulatim longius itur,</l>
<l>et dominam casu nulla secuta comes.</l>
<l>hanc videt et visam patruus velociter aufert</l>
<l>regnaque caeruleis in sua portat equis,</l>
<l>illa quidem clamabat "io, carissima mater,</l>
<l>auferor!" ipsa suos abscideratque sinus:</l>
<l>panditur interea Diti via, namque diurnum</l>
<l>lumen inadsueti vix patiuntur equi.</l>
<l>at chorus aequalis, cumulatis flore canistris,</l>
<l>"Persephone," clamant "ad tua dona veni!"</l>
<l>ut clamata silet, montes ululatibus implent</l>
<l>et feriunt maesta pectora nuda manu.</l>
<l>attonita est plangore Ceres (modo venerat Hennam)</l>
<l>nec mora, "me miseram! filia," dixit "ubi es?"</l>
<l>mentis inops rapitur, quales audire solemus</l>
<l>Threicias fusis maenadas ire comis,</l>
<l>ut vitulo mugit sua mater ab ubere rapto</l>
<l>et quaerit fetus per nemus omne suos:</l>
<l>sic dea nec retinet gemitus et concita cursu</l>
<l>fertur et a campis incipit, Henna, tuis.</l>
<l>inde puellaris nacta est vestigia plantae</l>
<l>et pressam noto pondere vidit humum;</l>
<l>forsitan illa dies erroris summa fuisset,</l>
<l>si non turbassent signa reperta sues.</l>
<l>iamque Leontinos Amenanaque flumina cursu</l>
<l>praeterit et ripas, herbifer Aci, tuas;</l>
<l>praeterit et Cyanen et fontes lenis Anapi</l>
<l>et te, verticibus non adeunde Gela.</l>
<l>liquerat Ortygien Megareaque Pantagienque,</l>
<l>quaque Symaetheas accipit aequor aquas,</l>
<l>antraque Cyclopum positis exusta caminis,</l>
<l>quique locus curvae nomina falcis habet,</l>
<l>Himeraque et Didymen Acragantaque Tauromenumque</l>
<l>sacrarumque Melan pascua laeta boum.</l>
<l>hinc Camerinan adit Thapsonque et Heloria Tempe.</l>
<l>quaque iacet Zephyro semper apertus Eryx.</l>
<l>iamque Peloriadem Lilybaeaque, iamque Pachynon</l>
<l>lustrarat, terrae cornua trina suae.</l>
<l>quacumque ingreditur, miseris loca cuncta querellis</l>
<l>implet, ut amissum cum gemit ales Ityn,</l>
<l>perque vices modo "Persephone!" modo "filia!" clamat,</l>
<l>clamat et alternis nomen utrumque ciet.</l>
<l>sed neque Persephone Cererem nec filia matrem</l>
<l>audit, et alternis nomen utrumque perit;</l>
<l>unaque, pastorem vidisset an arva colentem,</l>
<l>vox erat "hac gressus ecqua puella tufit?"</l>
<l>iam color unus inest rebus, tenebrisque teguntur</l>
<l>omnia, iam vigiles conticuere canes:</l>
<l>alta iacet vasti super ora Typhoeos Aetne,</l>
<l>cuius anhelatis ignibus ardet humus;</l>
<l>illic accendit geminas pro lampade pinus:</l>
<l>hinc Cereris sacris nunc quoque taeda datur.</l>
<l>est specus exesi structura pumicis asper,</l>
<l>non homini regio, non adeunda ferae:</l>
<l>quo simul ac venit, frenatos curribus angues</l>
<l>iungit et aequoreas sicca pererrat aquas,</l>
<l>effugit et Syrtes et te, Zanclaea Charybdis,</l>
<l>et vos, Nisaei, naufraga monstra, canes,</l>
<l>Hadriacumque patens late bimaremque Corinthum:</l>
<l>sic venit ad portus, Attica terra, tuos.</l>
<l>hic primum sedit gelido maestissima saxo:</l>
<l>illud Cecropidae nunc quoque triste vocant.</l>
<l>sub Iove duravit multis inmota diebus,</l>
<l>et lunae patiens et pluvialis aquae,</l>
<l>fors sua cuique loco est: quod nunc Cerialis Eleusin</l>
<l>dicitur, hoc Celei rura fuere senis.</l>
<l>ille domum glandes excussaque mora rubetis</l>
<l>portat et arsuris arida ligna focis.</l>
<l>filia parva duas redigebat monte capellas,</l>
<l>et tener in cunis filius aeger erat.</l>
<l>"mater!" ait virgo (mota est dea nomine matris)</l>
<l>"quid facis in solis incomitata locis?"</l>
<l>restitit et senior, quamvis onus urget, et orat,</l>
<l>tecta suae subeat quantulacumque casae.</l>
<l>illa negat, simularat anum mitraque capillos</l>
<l>presserat. instanti talia dicta refert:</l>
<l>"sospes eas semperque parens! mihi filia rapta est.</l>
<l>heu, melior quanto sors tua sorte mea est!"</l>
<l>dixit, et ut lacrimae (neque enim lacrimare deorum est)</l>
<l>decidit in tepidos lucida gutta sinus,</l>
<l>flent pariter molles animis virgoque senexque;</l>
<l>e quibus haec iusti verba fuere senis:</l>
<l>"sic tibi, quam raptam quaeris, sit filia sospes,</l>
<l>surge nec exiguae despice tecta casae."</l>
<l>cui dea "duc!" inquit "scisti, qua cogere posses,"</l>
<l>seque levat saxo subsequiturque senem,</l>
<l>dux comiti narrat, quam sit sibi filius aeger</l>
<l>nec capiat somnos invigiletque malis.</l>
<l>illa soporiferum, parvos initura penates,</l>
<l>colligit agresti lene papaver humo;</l>
<l>dum legit, oblito fertur gustasse palato</l>
<l>longamque imprudens exsoluisse famem.</l>
<l>quae quia principio posuit ieiunia noctis,</l>
<l>tempus habent mystae sidera visa cibi.</l>
<l>limen ut intravit, luctus videt omnia plena:</l>
<l>iam spes in puero nulla salutis erat.</l>
<l>matre salutata (mater Metanira vocatur)</l>
<l>iungere dignata est os puerile suo.</l>
<l>pallor abit, subitasque vident in corpore vires:</l>
<l>tantus caelesti venit ab ore vigor.</l>
<l>tota domus laeta est, hoc est materque paterque</l>
<l>nataque: tres illi tota fuere domus.</l>
<l>mox epulas ponunt, liquefacta coagula lacte</l>
<l>pomaque et in ceris aurea mella suis.</l>
<l>abstinet alma Ceres somnique papavera causas</l>
<l>dat tibi cum tepido lacte bibenda, puer.</l>
<l>noctis erat medium placidique silentia somni:</l>
<l>Triptolemum gremio sustulit illa suo</l>
<l>terque manu permulsit eum, tria carmina dixit,</l>
<l>carmina mortali non referenda sono,</l>
<l>inque foco corpus pueri vivente favilla</l>
<l>obruit, humanum purget ut ignis onus.</l>
<l>excutitur somno stulte pia mater et amens</l>
<l>"quid facis?" exclamat membraque ab igne rapit.</l>
<l>cui dea "dum non es" dixit "scelerata, fuisti:</l>
<l>inrita materno sunt mea dona metu.</l>
<l>iste quidem mortalis erit, sed primus arabit</l>
<l>et seret et culta praemia tollet humo."</l>
<l>dixit et egrediens nubem trahit inque dracones</l>
<l>transit et alifero tollitur axe Ceres.</l>
<l>Sunion expositum Piraeaque tuta recessu</l>
<l>linquit et in dextrum quae iacet ora latus.</l>
<l>hinc init Aegaeum, quo Cycladas aspicit omnes,</l>
<l>Ioniumque rapax Icariumque legit,</l>
<l>perque urbes Asiae longum petit Hellespontum,</l>
<l>diversumque locis alta pererrat iter.</l>
<l>nam modo turilegos Arabas, modo despicit Indos,</l>
<l>hinc Libys, hinc Meroe siccaque terra subest;</l>
<l>nunc adit Hesperios Rhenum Rhodanumque Padumque</l>
<l>teque, future parens, Thybri, potentis aquae,</l>
<l>quo feror? inmensum est erratas dicere terras:</l>
<l>praeteritus Cereri nullus in orbe locus.</l>
<l>errat et in caelo liquidique inmunia ponti</l>
<l>adloquitur gelido proxima signa polo:</l>
<l>"Parrhasides stellae (namque omnia nosse potestis,</l>
<l>aequoreas numquam cum subeatis aquas),</l>
<l>Persephonen natam miserae monstrate parenti!"</l>
<l>dixerat, huic Helice talia verba refert:</l>
<l>"crimine nox vacua est; Solem de virgine rapta</l>
<l>consule, qui late facta diurna videt."</l>
<l>Sol aditus "quam quaeris," ait "ne vana labores,</l>
<l>nupta Iovis fratri tertia regna tenet."</l>
<l>questa diu secum, sic est adfata Tonantem,</l>
<l>maximaque in voltu signa dolentis erant:</l>
<l>"si memor es, de quo mihi sit Proserpina nata,</l>
<l>dimidium curae debet habere tuae.</l>
<l>orbe pererrato sola est iniuria facti</l>
<l>cognita: commissi praemia raptor habet.</l>
<l>at neque Persephone digna est praedone marito,</l>
<l>nec gener hoc nobis more parandus erat.</l>
<l>quid gravius victore Gyge captiva tulissem,</l>
<l>quam nunc te caeli sceptra tenente tuli?</l>
<l>verum impune ferat, nos haec patiemur inultae;</l>
<l>reddat et emendet facta priora novis."</l>
<l>Iuppiter hanc lenit factumque excusat amore,</l>
<l>"nec gener est nobis ille pudendus" ait.</l>
<l>"non ego nobilior: posita est mihi regia caelo,</l>
<l>possidet alter aquas, alter inane chaos,</l>
<l>sed si forte tibi non est mutabile pectus,</l>
<l>statque semel iuncti rumpere vincla tori,</l>
<l>hoc quoque temptemus, siquidem ieiuna remansit;</l>
<l>si minus, inferni coniugis uxor erit."</l>
<l>Tartara iussus adit sumptis Caducifer alis</l>
<l>speque redit citius visaque certa refert:</l>
<l>"rapta tribus" dixit "solvit ieiunia granis,</l>
<l>Punica quae lento cortice poma tegunt."</l>
<l>non secus indoluit, quam si modo rapta fuisset,</l>
<l>maesta parens, longa vixque refecta mora est,</l>
<l>atque ita "nec nobis caelum est habitabile" dixit;</l>
<l>"Taenaria recipi me quoque valle iube."</l>
<l>et factura fuit, pactus nisi Iuppiter esset,</l>
<l>bis tribus ut caelo mensibus illa foret.</l>
<l>tum demum voltumque Ceres animumque recepit</l>
<l>imposuitque suae spicea serta comae;</l>
<l>largaque provenit cessatis messis in arvis,</l>
<l>et vix congestas area cepit opes.</l>
<l>alba decent Cererem: vestis Cerialibus albas</l>
<l>sumite; nunc pulli velleris usus abest.</l>
<l>Occupat Aprilis Idus cognomine Victor</l>
<l>Iuppiter: hac illi sunt data templa die.</l>
<l>hac quoque, ni fallor, populo dignissima nostro</l>
<l>atria Libertas coepit habere sua.</l>
<l>Luce secutura tutos pete, navita, portus:</l>
<l>ventus ab occasu grandine mixtus erit. sit</l>
<l>hcet ut fuerit, tamen hac Mutinensia Caesar</l>
<l>grandine militia perculit arma sua.</l>
<l>Tertia post Veneris cum lux surrexerit Idus,</l>
<l>pontifices, forda sacra litate bove.</l>
<l>forda ferens bos est fecundaque, dicta ferendo:</l>
<l>hinc etiam fetus nomen habere putant,</l>
<l>nunc gravidum pecus est, gravidae quoque semine terrae:</l>
<l>Telluri plenae victima plena datur.</l>
<l>pars cadit arce Iovis, ter denas curia vaccas</l>
<l>accipit et largo sparsa cruore madet.</l>
<l>ast ubi visceribus vitulos rapuere ministri</l>
<l>sectaque fumosis exta dedere focis,</l>
<l>igne cremat vitulos quae natu maxima virgo est,</l>
<l>luce Palis populos purget ut ille cinis,</l>
<l>rege Numa, fructu non respondente labori,</l>
<l>inrita decepti vota colentis erant,</l>
<l>nam modo siccus erat gelidis aquilonibus annus,</l>
<l>nunc ager assidua luxuriabat aqua:</l>
<l>saepe Ceres primis dominum fallebat in herbis,</l>
<l>et levis obsesso stabat avena solo,</l>
<l>et pecus ante diem partus edebat acerbos,</l>
<l>agnaque nascendo saepe necabat ovem.</l>
<l>silva vetus nullaque diu violata securi</l>
<l>stabat, Maenalio sacra relicta deo:</l>
<l>ille dabat tacitis animo responsa quieto</l>
<l>noctibus, hic geminas rex Numa mactat oves.</l>
<l>prima cadit Fauno, leni cadit altera Somno:</l>
<l>sternitur in duro vellus utrumque solo.</l>
<l>bis caput intonsum fontana spargitur unda,</l>
<l>bis sua faginea tempora fronde tegit,</l>
<l>usus abest Veneris, nec fas animalia mensis</l>
<l>ponere, nec digitis anulus ullus inest,</l>
<l>veste rudi tectus supra nova vellera corpus</l>
<l>ponit, adorato per sua verba deo.</l>
<l>interea placidam redimita papavere frontem</l>
<l>nox venit et secum somnia nigra trahit.</l>
<l>Faunus adest, oviumque premens pede vellera duro</l>
<l>edidit a dextro talia verba toro:</l>
<l>"morte boum tibi, rex, Tellus placanda duarum:</l>
<l>det sacris animas una iuvenca duas."</l>
<l>excutitur terrore quies: Numa visa revolvit</l>
<l>et secum ambages caecaque iussa refert,</l>
<l>expedit errantem nemori gratissima coniunx</l>
<l>et dixit "gravidae posceris exta bovis."</l>
<l>exta bovis gravidae dantur, fecundior annus</l>
<l>provenit, et fructum terra pecusque ferunt,</l>
<l>hanc quondam Cytherea diem properantius ire</l>
<l>iussit et admissos praecipitavit equos,</l>
<l>ut titulum imperii quam primum luce sequenti</l>
<l>Augusto iuveni prospera bella darent.</l>
<l>Sed iam praeteritas quartus tibi Lucifer Idus</l>
<l>respicit: hac Hyades Dorida nocte tenent.</l>
<l>Tertia post Hyadas cum lux erit orta remotas</l>
<l>carcere partitos Circus habebit equos,</l>
<l>cur igitur missae vinctis ardentia taedis</l>
<l>terga ferant volpes, causa docenda mihi est.</l>
<l>frigida Carseolis nec olivis apta ferendis</l>
<l>terra, sed ad segetes ingeniosus ager;</l>
<l>hac ego Pelignos, natalia rura, petebam,</l>
<l>parva, sed assiduis uvida semper aquis.</l>
<l>hospitis antiqui solitas intravimus aedes;</l>
<l>dempserat emeritis iam iuga Phoebus equis.</l>
<l>is mihi multa quidem, sed et haec narrare solebat,</l>
<l>unde meum praesens instrueretur opus:</l>
<l>"hoc" ait "in campo" (campumque ostendit) "habebat</l>
<l>rus breve cum duro parca colona viro.</l>
<l>ille suam peragebat humum, sive usus aratri</l>
<l>seu curvae falcis sive bidentis erat.</l>
<l>haec modo verrebat stantem tibicine villam,</l>
<l>nunc matris plumis ova fovenda dabat,</l>
<l>aut virides malvas aut fungos colligit albos,</l>
<l>aut humilem grato calfacit igne focum,</l>
<l>et tamen assiduis exercet brachia telis</l>
<l>adversusque minas frigoris arma parat,</l>
<l>filius huius erat primo lascivus in aevo</l>
<l>addideratque annos ad duo lustra duo</l>
<l>is capit extremi volpem convalle salicti:</l>
<l>abstulerat multas illa cohortis aves.</l>
<l>captivam stipula faenoque involvit et ignes</l>
<l>admovet: urentes effugit illa manus:</l>
<l>qua fugit, incendit vestitos messibus agros;</l>
<l>damnosis vires ignibus aura dabat,</l>
<l>factum abiit, monumenta manent; nam dicere certa</l>
<l>nunc quoque lex volpem Carseolana vetat;</l>
<l>utque luat poenas gens haec Cerialibus ardet,</l>
<l>quoque modo segetes perdidit, ipsa perit."</l>
<l>Proxima cum veniet terras visura patentes</l>
<l>Memnonis in roseis lutea mater equis,</l>
<l>de duce lanigeri pecoris, qui prodidit Hellen,</l>
<l>sol abit: egresso victima maior adest.</l>
<l>vacca sit an taurus, non est cognoscere promptum:</l>
<l>pars prior apparet, posteriora latent.</l>
<l>seu tamen est taurus sive est hoc femina signum,</l>
<l>Iunone invita munus amoris habet.</l>
<l>Nox abiit, oriturque Aurora. Parilia 1 poscor:</l>
<l>non poscor frustra, si favet alma Pales,</l>
<l>alma Pales, faveas pastoria sacra canenti,</l>
<l>prosequor officio si tua festa meo.</l>
<l>certe ego de vitulo cinerem stipulasque fabalis</l>
<l>saepe tuli plena, februa casta, manu:</l>
<l>certe ego transilui positas ter in ordine flammas,</l>
<l>udaque roratas laurea misit aquas,</l>
<l>mota dea est operique favet: navalibus exit</l>
<l>puppis, habent ventos iam mea vela suos.</l>
<l>i, pete virginea, populus, suffimen ab ara:</l>
<l>Vesta dabit, Vestae munere purus eris.</l>
<l>sanguis equi suffimen erit vitulique favilla,</l>
<l>tertia res durae culmen inane fabae.</l>
<l>pastor, oves saturas ad prima crepuscula lustra:</l>
<l>unda prius spargat, virgaque verrat humum,</l>
<l>frondibus et fixis decorentur ovilia ramis,</l>
<l>et tegat ornatas longa corona fores.</l>
<l>caerulei fiant puro de sulphure fumi,</l>
<l>tactaque fumanti sulphure balet ovis.</l>
<l>ure mares oleas taedamque herbasque Sabinas,</l>
<l>et crepet in mediis laurus adusta focis,</l>
<l>libaque de milio milii fiscella sequatur:</l>
<l>rustica praecipue est hoc dea laeta cibo.</l>
<l>adde dapes mulctramque suas, dapibusque resectis</l>
<l>silvicolam tepido lacte precare Palem.</l>
<l>"consule" dic "pecori pariter pecorisque magistris:</l>
<l>effugiat stabulis noxa repulsa meis.</l>
<l>sive sacro pavi sedive sub arbore sacra,</l>
<l>pabulaque e bustis inscia carpsit ovis:</l>
<l>si nemus intravi vetitum, nostrisve fugatae</l>
<l>sunt oculis nymphae semicaperque deus:</l>
<l>si mea falx ramo lucum spoliavit opaco,</l>
<l>unde data est aegrae fiscina frondis ovi:</l>
<l>da veniam culpae, nec, dum degrandinet, obsit</l>
<l>agresti fano supposuisse pecus,</l>
<l>nec noceat turbasse lacus, ignoscite, nymphae,</l>
<l>mota quod obscuras ungula fecit aquas,</l>
<l>tu, dea, pro nobis fontes fontanaque placa</l>
<l>numina, tu sparsos per nemus omne deos.</l>
<l>nec Dryadas nec nos videamus labra Dianae,</l>
<l>nec Faunum, medio cum premit arva die.</l>
<l>pelle procul morbos; valeant hominesque gregesque,</l>
<l>et valeant vigiles, provida turba, canes.</l>
<l>neve minus multos redigam, quam mane fuerunt,</l>
<l>neve gemam referens vellera rapta lupo.</l>
<l>absit iniqua fames: herbae frondesque supersint,</l>
<l>quaeque lavent artus quaeque bibantur aquae.</l>
<l>ubera plena premam, referat mihi caseus aera,</l>
<l>dentque viam liquido vimina rara sero.</l>
<l>sitque salax aries, conceptaque semina coniunx</l>
<l>reddat, et in stabulo multa sit agna meo.</l>
<l>lanaque proveniat nullas laesura puellas,</l>
<l>mollis et ad teneras quamlibet apta manus.</l>
<l>quae precor eveniant, et nos faciemus ad annum</l>
<l>pastorum dominae grandia liba Pali."</l>
<l>his dea placanda est: haec tu conversus ad ortus</l>
<l>dic quater et vivo perlue rore manus,</l>
<l>tum licet adposita, veluti cratere, camella</l>
<l>lac niveum potes purpureamque sapam;</l>
<l>moxque per ardentes stipulae crepitantis acervos</l>
<l>traicias celeri strenua membra pede.</l>
<l>expositus mos est: moris mihi restat origo:</l>
<l>turba facit dubium coeptaque nostra tenet.</l>
<l>omnia purgat edax ignis vitiumque metallis</l>
<l>excoquit: idcirco cum duce purgat ovis.</l>
<l>an, quia cunctarum contraria semina rerum</l>
<l>sunt duo discordes, ignis et unda, dei,</l>
<l>iunxerunt elementa patres aptumque putarunt</l>
<l>ignibus et sparsa tangere corpus aqua?</l>
<l>an, quod in his vitae causa est, haec perdidit exul,</l>
<l>his nova fit coniunx, haec duo magna putant?</l>
<l>vix equidem credo: sunt qui Phaethonta referri</l>
<l>credant et nimias Deucalionis aquas.</l>
<l>pars quoque, cum saxis pastores saxa feribant,</l>
<l>scintillam subito prosiluisse ferunt;</l>
<l>prima quidem periit, stipulis excepta secunda est:</l>
<l>hoc argumentum flamma Parilis habet?</l>
<l>an magis hunc morem pietas Aeneia fecit,</l>
<l>innocuum victo cui dedit ignis iter?</l>
<l>num tamen est vero propius, cum condita Roma est,</l>
<l>transferri iussos in nova tecta Lares</l>
<l>mutantesque domum tectis agrestibus ignem</l>
<l>et cessaturae supposuisse casae,</l>
<l>per flammas saluisse pecus, saluisse colonos?</l>
<l>quod fit natali nunc quoque, Roma, tuo.</l>
<l>Ipse locus causas vati facit, urbis origo</l>
<l>venit, ades factis, magne Quirine, tuis!</l>
<l>iam luerat poenas frater Numitoris, et omne</l>
<l>pastorum gemino sub duce volgus erat.</l>
<l>contrahere agrestes et moenia ponere utrique</l>
<l>convenit: ambigitur, moenia ponat uter.</l>
<l>"nil opus est" dixit "certamine" Romulus "ullo:</l>
<l>magna fides avium est, experiamur aves."</l>
<l>res placet, alter adit nemorosi saxa Palati,</l>
<l>alter Aventinum mane cacumen init.</l>
<l>sex Remus, hic volucres bis sex videt ordine, pacto</l>
<l>statur, et arbitrium Romulus urbis habet,</l>
<l>apta dies legitur, qua moenia signet aratro.</l>
<l>sacra Palis suberant: inde movetur opus.</l>
<l>fossa fit ad solidum, fruges iaciuntur in ima</l>
<l>et de vicino terra petita solo.</l>
<l>fossa repletur humo, plenaeque imponitur ara,</l>
<l>et novus accenso fungitur igne focus.</l>
<l>inde premens stivam designat moenia sulco;</l>
<l>alba iugum niveo cum bove vacca tulit,</l>
<l>vox fuit haec regis: "condenti, Iuppiter, urbem</l>
<l>et genitor Mavors Vestaque mater, ades;</l>
<l>quosque pium est adhibere deos, advertite cuncti.</l>
<l>auspicibus vobis hoc mihi surgat opus.</l>
<l>longa sit huic aetas dominaeque potentia terrae,</l>
<l>sitque sub hac oriens occiduusque dies."</l>
<l>ille precabatur, tonitru dedit omina laevo</l>
<l>Iuppiter, et laevo fulmina missa polo.</l>
<l>augurio laeti iaciunt fundamina cives,</l>
<l>et novus exiguo tempore murus erat.</l>
<l>hoc Celer urget opus, quem Romulus ipse vocarat,</l>
<l>"sint," que "Celer, curae" dixerat "ista tuae,</l>
<l>neve quis aut muros aut factam vomere fossam</l>
<l>transeat: audentem talia dede neci."</l>
<l>quod Remus ignorans humiles contemnere muros</l>
<l>coepit et "his populus" dicere "tutus erit?"</l>
<l>nec mora, transiluit. rutro Celer occupat ausum;</l>
<l>ille premit duram sanguinulentus humum.</l>
<l>haec ubi rex didicit, lacrimas introrsus obortas</l>
<l>devorat et clausum pectore volnus habet,</l>
<l>flere palam non volt exemplaque fortia servat,</l>
<l>"sic" que "meos muros transeat hostis" ait.</l>
<l>dat tamen exequias nec iam suspendere fletum</l>
<l>sustinet, et pietas dissimulata patet;</l>
<l>osculaque adplicuit posito suprema feretro</l>
<l>atque ait "invito frater adempte, vale!"</l>
<l>arsurosque artus unxit, fecere, quod ille,</l>
<l>Faustulus et maestas Acca soluta comas.</l>
<l>tum iuvenem nondum facti flevere Quirites;</l>
<l>ultima plorato subdita flamma rogo est.</l>
<l>urbs oritur (quis tunc hoc ulli credere posset?)</l>
<l>victorem terris impositura pedem,</l>
<l>cuncta regas et sis magno sub Caesare semper,</l>
<l>saepe etiam pluris nominis huius habe;</l>
<l>et quotiens steteris domito sublimis in orbe,</l>
<l>omnia sint numeris inferiora tuis.</l>
<l>Dicta Pales nobis, idem Vinalia dicam;</l>
<l>una tamen media est inter utramque dies.</l>
<l>numina volgares Veneris celebrate puellae:</l>
<l>multa professarum quaestibus apta Venus,</l>
<l>poscite ture dato formam populique favorem,</l>
<l>poscite blanditias dignaque verba ioco,</l>
<l>cumque sua dominae date grata sisymbria myrto</l>
<l>tectaque composita iuncea vincla rosa.</l>
<l>templa frequentari Collinae proxima portae</l>
<l>nunc decet, a Siculo nomina colle tenent;</l>
<l>utque Syracusas Arethusidas abstulit armis</l>
<l>Claudius et bello te quoque cepit, Eryx,</l>
<l>carmine vivacis Venus est translata Sibyllae,</l>
<l>inque suae stirpis maluit urbe coli.</l>
<l>cur igitur Veneris festum Vinalia dicant,</l>
<l>quaeritis, et quare sit Iovis ista dies?</l>
<l>Turnus an Aeneas Latiae gener esset Amatae,</l>
<l>bellum erat: Etruscas Turnus adorat opes.</l>
<l>clarus erat sumptisque ferox Mezentius armis</l>
<l>et vel equo magnus vel pede maior erat;</l>
<l>quem Rutuli Turnusque suis adsciscere temptat</l>
<l>partibus, haec contra dux ita Tuscus ait:</l>
<l>"stat mihi non parvo virtus mea: volnera testor</l>
<l>armaque, quae sparsi sanguine saepe meo.</l>
<l>qui petis auxilium, non grandia divide mecum</l>
<l>praemia, de lacubus proxima musta tuis.</l>
<l>nulla mora est operae: vestrum est dare, vincere nostrum.</l>
<l>quam velit Aeneas ista negata mihi!"</l>
<l>adnuerant Rutuli. Mezentius induit arma,</l>
<l>induit Aeneas alloquiturque Iovem:</l>
<l>"hostica Tyrrheno vota est vindemia regi:</l>
<l>Iuppiter, e Latio palmite musta feres!"</l>
<l>vota valent meliora, cadit Mezentius ingens</l>
<l>atque indignanti pectore plangit humum,</l>
<l>venerat Autumnus calcatis sordidus uvis:</l>
<l>redduntur merito debita vina Iovi.</l>
<l>dicta dies hinc est Vinalia: Iuppiter illam</l>
<l>vindicat et festis gaudet inesse suis,</l>
<l>Sex ubi, quae restant, luces Aprilis habebit,</l>
<l>in medio cursu tempora veris erunt,</l>
<l>et frustra pecudem quaeres Athamantidos Helles,</l>
<l>signaque dant imbres, exoriturque Canis.</l>
<l>hac mihi Nomento Romam cum luce redirem,</l>
<l>obstitit in media candida turba via.</l>
<l>flamen in antiquae lucum Robiginis ibat,</l>
<l>exta canis flammis, exta daturus ovis.</l>
<l>protinus accessi, ritus ne nescius essem:</l>
<l>edidit haec flamen verba, Quirine, tuus:</l>
<l>"aspera Robigo, parcas Cerialibus herbis,</l>
<l>et tremat in summa leve cacumen humo.</l>
<l>tu sata sideribus caeli nutrita secundis</l>
<l>crescere, dum fiant falcibus apta, sinas.</l>
<l>vis tua non levis est: quae tu frumenta notasti,</l>
<l>maestus in amissis illa colonus habet,</l>
<l>nec venti tantum Cereri nocuere nec imbres,</l>
<l>nec sic marmoreo pallet adusta gelu,</l>
<l>quantum, si culmos Titan incalfacit udos:</l>
<l>tunc locus est irae, diva timenda, tuae.</l>
<l>parce, precor, scabrasque manus a messibus aufer</l>
<l>neve noce cultis: posse nocere sat est.</l>
<l>nec teneras segetes, sed durum amplectere ferrum,</l>
<l>quodque potest alios perdere, perde prior.</l>
<l>utilius gladios et tela nocentia carpes:</l>
<l>nil opus est illis, otia mundus agit.</l>
<l>sarcula nunc durusque bidens et vomer aduncus,</l>
<l>ruris opes, niteant; inquinet arma situs,</l>
<l>conatusque aliquis vagina ducere ferrum</l>
<l>adstrictum longa sentiat esse mora.</l>
<l>at tu ne viola Cererem, semperque colonus</l>
<l>absenti possit solvere vota tibi."</l>
<l>dixerat: a dextra villis mantele solutis</l>
<l>cumque meri patera turis acerra fuit.</l>
<l>tura focis vinumque dedit fibrasque bidentis</l>
<l>turpiaque obscenae (vidimus) exta canis.</l>
<l>tum mihi "cur detur sacris nova victima, quaeris?" (</l>
<l>quaesieram) "causam percipe" flamen ait.</l>
<l>"est Canis, Icarium dicunt, quo sidere moto</l>
<l>tosta sitit tellus, praecipiturque seges,</l>
<l>pro cane sidereo canis hic imponitur arae,</l>
<l>et quare pereat, nil nisi nomen habet."</l>
<l>Cum Phrygis Assaraci Tithonia fratre relicto</l>
<l>sustulit inmenso ter iubar orbe suum,</l>
<l>mille venit variis florum dea nexa coronis:</l>
<l>scaena ioci morem liberioris habet.</l>
<l>exit et in Maias sacrum Florale Kalendas;</l>
<l>tunc repetam, nunc me grandius urget opus.</l>
<l>aufer Vesta diem! cognati Vesta recepta est</l>
<l>limine: sic iusti constituere patres.</l>
<l>Phoebus habet partem, Vestae pars altera cessit;</l>
<l>quod superest illis, tertius ipse tenet,</l>
<l>state Palatinae laurus, praetextaque quercu</l>
<l>stet domus: aeternos tres habet una deos.</l>
</div1>

<div1 type="book" n="5" org="uniform" sample="complete">
<l>Quaeritis, unde putem Maio data nomina mensi?</l>
<l>non satis est liquido cognita causa mihi.</l>
<l>ut stat et incertus qua sit sibi nescit eundum,</l>
<l>cum videt ex omni parte viator iter:</l>
<l>sic, quia posse datur diversas reddere causas,</l>
<l>qua ferar, ignoro, copiaque ipsa nocet,</l>
<l>dicite, quae fontes Aganippidos Hippocrenes</l>
<l>grata Medusaei signa tenetis equi.</l>
<l>dissensere deae, quarum Polyhymnia coepit</l>
<l>prima; silent aliae dictaque mente notant.</l>
<l>"post chaos ut primum data sunt tria corpora mundo,</l>
<l>inque novas species omne recessit opus,</l>
<l>pondere terra suo subsedit et aequora traxit,</l>
<l>at caelum levitas in loca summa tulit;</l>
<l>sol quoque cum stellis nulla gravitate retentus</l>
<l>et vos lunares exiluistis equi.</l>
<l>sed neque Terra diu Caelo, nec cetera Phoebo</l>
<l>sidera cedebant; par erat omnis honos,</l>
<l>saepe aliquis solio, quod tu, Saturne, tenebas,</l>
<l>ausus de media plebe sedere deus,</l>
<l>nec latus Oceano quisquam deus advena iunxit,1</l>
<l>et Themis extremo saepe recepta loco est,</l>
<l>donec Honor placidoque decens Reverentia voltu</l>
<l>corpora legitimis inposuere toris.2</l>
<l>hinc sata Maiestas, quae mundum temperat omnem.</l>
<l>quaque die partu est edita, magna fuit.</l>
<l>nec mora, consedit medio sublimis Olympo</l>
<l>aurea purpureo conspicienda sinu.</l>
<l>consedere simul Pudor et Metus: omne videres</l>
<l>numen ad hanc voltus composuisse suos.</l>
<l>protinus intravit mentes suspectus honorum:</l>
<l>fit pretium dignis, nec sibi quisque placet.</l>
<l>hic status in caelo multos permansit in annos,</l>
<l>dum senior fatis excidit arce deus.</l>
<l>Terra feros partus, immania monstra, Gigantas</l>
<l>edidit ausuros in Iovis ire domum;</l>
<l>mille manus illis dedit et pro cruribus angues,</l>
<l>atque ait "in magnos arma movete deos."</l>
<l>extruere hi montes ad sidera summa parabant</l>
<l>et magnum bello sollicitare Iovem;</l>
<l>fulmina de caeli iaculatus Iuppiter arce</l>
<l>vertit in auctores pondera vasta suos.</l>
<l>his bene Maiestas armis defensa deorum</l>
<l>restat et ex illo tempore culta manet;</l>
<l>assidet inde Iovi, Iovis est fidissima custos</l>
<l>et praestat sine vi sceptra tenenda Iovi.</l>
<l>venit et in terras: coluerunt Romulus illam</l>
<l>et Numa, mox alii, tempore quisque suo.</l>
<l>illa patres in honore pio matresque tuetur,</l>
<l>illa comes pueris virginibusque venit,</l>
<l>illa datos fasces commendat eburque curule,</l>
<l>illa coronatis alta triumphat equis."</l>
<l>finierat voces Polyhymnia: dicta probarunt</l>
<l>Clioque et curvae scita Thalia lyrae.</l>
<l>excipit Uranie: fecere silentia cunctae,</l>
<l>et vox audiri nulla nisi illa potest.</l>
<l>"magna fuit quondam capitis reverentia cani,</l>
<l>inque suo pretio ruga senilis erat.</l>
<l>Martis opus iuvenes animosaque bella gerebant</l>
<l>et pro dis aderant in statione suis:</l>
<l>viribus illa minor nec habendis utilis armis</l>
<l>consilio patriae saepe ferebat opem.</l>
<l>nec nisi post annos patuit tunc curia seros,</l>
<l>nomen et aetatis mite senatus erat.</l>
<l>iura dabat populo senior, finitaque certis</l>
<l>legibus est aetas, unde petatur honor;</l>
<l>et medius iuvenum, non indignantibus ipsis,</l>
<l>ibat et interior, si comes unus erat.</l>
<l>verba quis auderet coram sene digna rubore</l>
<l>dicere? censuram longa senecta dabat.</l>
<l>Romulus hoc vidit selectaque pectora patres</l>
<l>dixit: ad hos urbis summa relata novae,</l>
<l>hinc sua maiores tribuisse vocabula Maio</l>
<l>tangor et aetati consuluisse suae.</l>
<l>et Numitor dixisse potest "da, Romule, mensem</l>
<l>hunc senibus" nec avum sustinuisse nepos,</l>
<l>nec leve propositi pignus successor honoris</l>
<l>Iunius, a iuvenum nomine dictus, habet."</l>
<l>tunc sic, neglectos hedera redimita capillos,</l>
<l>prima sui coepit Calliopea chori:</l>
<l>"duxerat Oceanus quondam Titanida Tethyn,</l>
<l>qui terram liquidis, qua patet, ambit aquis,</l>
<l>hinc sata Pleione cum caelifero Atlante</l>
<l>iungitur, ut fama est, Pleiadasque parit.</l>
<l>quarum Maia suas forma superasse sorores</l>
<l>traditur et summo concubuisse Iovi.</l>
<l>haec enixa iugo cupressiferae Cyllenes,</l>
<l>aetherium volucri qui pede carpit iter.</l>
<l>Arcades hunc Ladonque rapax et Maenalus ingens</l>
<l>rite colunt, luna credita terra prior,</l>
<l>exul ab Arcadia Latios Evander in agros</l>
<l>venerat, impositos attuleratque deos.</l>
<l>hic, ubi nunc Roma est, orbis caput, arbor et herbae</l>
<l>et paucae pecudes et casa rara fuit.</l>
<l>quo postquam ventum est, "consistite!" praescia mater</l>
<l>"nam locus imperii rus erit istud" ait.</l>
<l>et matri et vati paret Nonacrius heros</l>
<l>inque peregrina constitit hospes humo,</l>
<l>sacraque multa quidem sed Fauni prima bicornis</l>
<l>has docuit gentes alipedisque dei.</l>
<l>semicaper, coleris cinctutis, Faune, Lupercis,</l>
<l>cum lustrant celebres vellera secta vias.</l>
<l>at tu materno donasti nomine mensem,</l>
<l>inventor curvae, finibus apte, fidis.</l>
<l>nec pietas haec prima tua est: septena putaris,</l>
<l>Pleiadum numerum, fila dedisse lyrae."</l>
<l>haec quoque desierat: laudata est voce sororum.</l>
<l>quid faciam? turbae pars habet omnis idem.</l>
<l>gratia Pieridum nobis aequaliter adsit,</l>
<l>nullaque laudetur plusve minusve mihi.</l>
<l>Ab Iove surgat opus. prima mihi nocte videnda</l>
<l>stella est in cunas officiosa Iovis:</l>
<l>nascitur Oleniae signum pluviale Capellae;</l>
<l>illa dati caelum praemia lactis habet.</l>
<l>Nais Amalthea, Cretaea nobilis Ida,</l>
<l>dicitur in silvis occuluisse Iovem,</l>
<l>huic fuit haedorum mater formosa duorum,</l>
<l>inter Dictaeos conspicienda greges,</l>
<l>cornibus aeriis atque in sua terga recurvis,</l>
<l>ubere, quod nutrix posset habere Iovis,</l>
<l>lac dabat illa deo. sed fregit in arbore cornu</l>
<l>truncaque dimidia parte decoris erat.</l>
<l>sustulit hoc nymphe cinxitque recentibus herbis</l>
<l>et plenum pomis ad Iovis ora tulit.</l>
<l>ille ubi res caeli tenuit solioque paterno</l>
<l>sedit, et invicto nil Iove maius erat,</l>
<l>sidera nutricem, nutricis fertile cornu</l>
<l>fecit, quod dominae nunc quoque nomen habet,</l>
<l>praestitibus Maiae Laribus videre Kalendae</l>
<l>aram constitui parvaque signa deum:</l>
<l>voverat illa quidem Curius: sed multa 1 vetustas</l>
<l>destruit, et saxo longa senecta nocet,</l>
<l>causa tamen positi fuerat cognominis illis,</l>
<l>quod praestant oculis omnia tuta suis.</l>
<l>stant quoque pro nobis et praesunt moenibus urbis</l>
<l>et sunt praesentes auxiliumque ferunt,</l>
<l>at canis ante pedes saxo fabricatus eodem</l>
<l>stabat: quae standi cum Lare causa fuit?</l>
<l>servat uterque domum, domino quoque fidus uterque:</l>
<l>compita grata deo, compita grata cani.</l>
<l>exagitant et Lar et turba Diania fures:</l>
<l>pervigilantque Lares pervigilantque canes,</l>
<l>bina gemellorum quaerebam signa deorum</l>
<l>viribus annosae facta caduca morae:</l>
<l>mille Lares Geniumque ducis, qui tradidit illos,</l>
<l>urbs habet, et vici numina trina colunt,</l>
<l>quo feror? Augustus mensis mihi carminis huius</l>
<l>ius habet: interea Diva canenda Bona est.</l>
<l>est moles nativa loco, res nomina fecit:</l>
<l>appellant Saxum; pars bona montis ea est.</l>
<l>huic Remus institerat frustra, quo tempore fratri</l>
<l>prima Palatinae signa dedistis aves.</l>
<l>templa Patres illic oculos exosa viriles</l>
<l>leniter acclini constituere iugo.</l>
<l>dedicat haec veteris Clausorum nominis heres,</l>
<l>virgineo nullum corpore passa virum:</l>
<l>Livia restituit, ne non imitata maritum</l>
<l>esset et ex omni parte secuta suum.</l>
<l>Postera cum roseam pulsis Hyperionis astris</l>
<l>in matutinis lampada tollet equis,</l>
<l>frigidus Argestes summas mulcebit aristas,</l>
<l>candidaque a Calabris vela dabuntur aquis,</l>
<l>at simul inducent obscura crepuscula noctem,</l>
<l>pars Hyadum toto de grege nulla latet.</l>
<l>ora micant Tauri septem radiantia flammis,</l>
<l>navita quas Hyadas Graius ab imbre vocat;</l>
<l>pars Bacchum nutrisse putat, pars credidit esse</l>
<l>Tethyos has neptes Oceanique senis.</l>
<l>nondum stabat Atlas humeros oneratus Olympo,</l>
<l>cum satus est forma conspiciendus Hyas;</l>
<l>hunc stirps Oceani maturis nixibus Aethra</l>
<l>edidit et nymphas, sed prior ortus Hyas.</l>
<l>dum nova lanugo est, pavidos formidine cervos</l>
<l>terret, et est illi praeda benigna lepus.</l>
<l>at postquam virtus annis adolevit, in apros</l>
<l>audet et hirsutas comminus ire leas,</l>
<l>dumque petit latebras fetae catulosque leaenae,</l>
<l>ipse fuit Libycae praeda cruenta ferae,</l>
<l>mater Hyan et Hyan maestae flevere sorores</l>
<l>cervicemque polo suppositurus Atlas,</l>
<l>victus uterque parens tamen est pietate sororum:</l>
<l>illa dedit caelum, nomina fecit Hyas.</l>
<l>"Mater, ades, florum, ludis celebranda iocosis!</l>
<l>distuleram partes mense priore tuas.</l>
<l>incipis Aprili, transis in tempora Mai:</l>
<l>alter te fugiens, cum venit, alter habet,</l>
<l>cum tua sint cedantque tibi confinia mensum,</l>
<l>convenit in laudes ille vel ille tuas.</l>
<l>Circus in hunc exit clamataque palma theatris:</l>
<l>hoc quoque cum Circi munere carmen eat.</l>
<l>ipsa doce, quae sis. hominum sententia fallax:</l>
<l>optima tu proprii nominis auctor eris."</l>
<l>sic ego. sic nostris respondit diva rogatis (</l>
<l>dum loquitur, vernas emat ab ore rosas):</l>
<l>"Chloris eram, quae Flora vocor: corrupta Latino</l>
<l>nominis est nostri littera Graeca sono.</l>
<l>Chloris eram, nymphe campi felicis, ubi audis</l>
<l>rem fortunatis ante fuisse viris,</l>
<l>quae fuerit mihi forma, grave est narrare modestae</l>
<l>sed generum matri repperit illa deum.</l>
<l>ver erat, errabam: Zephyrus conspexit, abibam.</l>
<l>insequitur, fugio: fortior ille fuit,</l>
<l>et dederat fratri Boreas ius omne rapinae</l>
<l>ausus Erechthea praemia ferre domo.</l>
<l>vim tamen emendat dando mihi nomina nuptae,</l>
<l>inque meo non est ulla querella toro</l>
<l>. vere fruor semper: semper nitidissimus annus,</l>
<l>arbor habet frondes, pabula semper humus,</l>
<l>est mihi fecundus dotalibus hortus in agris:</l>
<l>aura fovet, liquidae fonte rigatur aquae,</l>
<l>hunc meus implevit generoso flore maritus</l>
<l>atque ait "arbitrium tu, dea, floris habe."</l>
<l>saepe ego digestos volui numerare colores</l>
<l>nec potui: numero copia maior erat.</l>
<l>roscida cum primum foliis excussa pruina est,</l>
<l>et variae radiis intepuere comae,</l>
<l>conveniunt pictis incinctae vestibus Horae</l>
<l>inque leves calathos munera nostra legunt.</l>
<l>protinus accedunt Charites nectuntque coronas</l>
<l>sertaque caelestes implicitura comas.</l>
<l>prima per immensas sparsi nova semina gentes!</l>
<l>unius tellus ante coloris erat.</l>
<l>prima Therapnaeo feci de sanguine florem,</l>
<l>et manet in folio scripta querella suo.</l>
<l>tu quoque nomen habes cultos, Narcisse, per hortos,</l>
<l>infelix, quod non alter et alter eras.</l>
<l>quid Crocon aut Attin referam Cinyraque creatum,</l>
<l>de quorum per me volnere surgit honor?</l>
<l>Mars quoque, si nescis, per nostras editus artes:</l>
<l>Iuppiter hoc, ut adhuc, nesciat usque, precor,</l>
<l>sancta Iovem Iuno, nata sine matre Minerva,</l>
<l>officio doluit non eguisse suo.</l>
<l>ibat, ut Oceano quereretur facta mariti;</l>
<l>restitit ad nostras fessa labore fores.</l>
<l>quam simul aspexi, "quid te, Saturnia," dixi</l>
<l>"attulit?" exponit, quem petat illa locum,</l>
<l>addidit et causam, verbis solabar amicis:</l>
<l>"non" inquit "verbis cura levanda mea est,</l>
<l>si pater est factus neglecto coniugis usu</l>
<l>Iuppiter et solus nomen utrumque tenet,</l>
<l>cur ego desperem fieri sine coniuge mater</l>
<l>et parere intacto, dummodo casta, viro?</l>
<l>omnia temptabo latis medicamina terris</l>
<l>et freta Tartareos excutiamque sinus."</l>
<l>vox erat in cursu: voltum dubitantis habebam. "nescio</l>
<l>quid, nymphe, posse videris" ait.</l>
<l>ter volui promittere opem, ter lingua retenta est:</l>
<l>ira Iovis magni causa timoris erat.</l>
<l>"fer, precor, auxilium!" dixit "celabitur auctor</l>
<l>et Stygiae numen testificabor aquae."</l>
<l>"quod petis, Oleniis" inquam "mihi missus ab arvis</l>
<l>flos dabit: est hortis unicus ille meis.</l>
<l>qui dabat, "hoc" dixit "sterilem quoque tange iuvencam,</l>
<l>mater erit." tetigi, nec mora, mater erat."</l>
<l>protinus haerentem decerpsi pollice florem:</l>
<l>tangitur et tacto concipit illa sinu.</l>
<l>iamque gravis Thracen et laeva Propontidos intrat</l>
<l>fitque potens voti, Marsque creatus erat.</l>
<l>qui memor accepti per me natalis "habeto</l>
<l>tu quoque Romulea" dixit "in urbe locum."</l>
<l>forsitan in teneris tantum mea regna coronis</l>
<l>esse putes? tangit numen et arva meum.</l>
<l>si bene floruerint segetes, erit area dives;</l>
<l>si bene floruerit vinea, Bacchus erit;</l>
<l>si bene floruerint oleae, nitidissimus annus,</l>
<l>pomaque proventum temporis huius habent.</l>
<l>flore semel laeso pereunt viciaecque fabaeque,</l>
<l>et pereunt lentes, advena Nile, tuae.</l>
<l>vina quoque in magnis operose condita cellis</l>
<l>florent, et nebulae dolia summa tegunt.</l>
<l>mella meum munus: volucres ego mella daturas</l>
<l>ad violam et cytisos et thyma cana voco.</l>
<l>nos quoque idem facimus tunc, cum iuvenalibus annis</l>
<l>luxuriant animi, corporaque ipsa vigent."</l>
<l>talia dicentem tacitus mirabar, at illa</l>
<l>"ius tibi discendi, si qua requiris" ait.</l>
<l>"dic, dea," respondi "ludorum quae sit origo."</l>
<l>vix bene desieram, rettulit illa mihi:</l>
<l>"cetera luxuriae nondum instrumenta vigebant,</l>
<l>aut pecus aut latam dives habebat humum;</l>
<l>hinc etiam locuples, hinc ipsa pecunia dicta est.</l>
<l>sed iam de vetito quisque parabat opes:</l>
<l>venerat in morem populi depascere saltus,</l>
<l>idque diu licuit, poenaque nulla fuit.</l>
<l>vindice servabat nullo sua publica volgus;</l>
<l>iamque in privato pascere inertis erat.</l>
<l>plebis ad aediles perducta licentia talis</l>
<l>Publicios: animus defuit ante viris.</l>
<l>rem populus recipit, multam subiere nocentes:</l>
<l>vindicibus laudi publica cura fuit.</l>
<l>multa data est ex parte mihi, magnoque favore</l>
<l>victores ludos instituere novos.</l>
<l>parte locant clivum, qui tunc erat ardua rupes:</l>
<l>utile nunc iter est, Publiciumque vocant."</l>
<l>annua credideram spectacula facta, negavit,</l>
<l>addidit et dictis altera verba suis:</l>
<l>"nos quoque tangit honor: festis gaudemus et aris,</l>
<l>turbaque caelestes ambitiosa sumus.</l>
<l>saepe deos aliquis peccando fecit iniquos,</l>
<l>et pro delictis hostia blanda fuit;</l>
<l>saepe Iovem vidi, cum iam sua mittere vellet</l>
<l>fulmina, ture dato sustinuisse manum,</l>
<l>at si neglegimur, magnis iniuria poenis</l>
<l>solvitur, et iustum praeterit ira modum.</l>
<l>respice Thestiaden: flammis absentibus arsit;</l>
<l>causa est, quod Phoebes ara sine igne fuit.</l>
<l>respice Tantaliden: eadem dea vela tenebat;</l>
<l>virgo est, et spretos bis tamen ulta focos,</l>
<l>Hippolyte infelix, velles coluisse Dionen,</l>
<l>cum consternatus diripereris equis.</l>
<l>longa referre mora est correcta oblivia damnis.</l>
<l>me quoque Romani praeteriere patres,</l>
<l>quid facerem, per quod Aerem manifesta doloris?</l>
<l>exigerem nostrae qualia damna notae?</l>
<l>excidit officium tristi mihi. nulla tuebar</l>
<l>rura, nec in pretio fertilis hortus erat:</l>
<l>lilia deciderant, violas arere videres,</l>
<l>filaque punicei languida facta croci,</l>
<l>saepe mihi Zephyrus "dotes corrumpere noli</l>
<l>ipsa tuas" dixit: dos mihi vilis erat.</l>
<l>florebant oleae; venti nocuere protervi:</l>
<l>florebant segetes; grandine laesa seges:</l>
<l>in spe vitis erat; caelum nigrescit ab Austris,</l>
<l>et subita frondes decutiuntur aqua.</l>
<l>nec volui fieri nec sum crudelis in ira,</l>
<l>cura repellendi sed mihi nulla fuit.</l>
<l>convenere patres et, si bene floreat annus,</l>
<l>numinibus nostris annua festa vovent. annuimus</l>
<l>voto. consul cum consule ludos</l>
<l>Postumio Laenas persoluere mihi."</l>
<l>quaerere conabar, quare lascivia maior</l>
<l>his foret in ludis liberiorque iocus,</l>
<l>sed mihi succurrit numen non esse severum</l>
<l>aptaque deliciis munera ferre deam.</l>
<l>tempora sutilibus cinguntur pota coronis,</l>
<l>et latet iniecta splendida mensa rosa;</l>
<l>ebrius incinctis philyra conviva capillis</l>
<l>saltat et imprudens utitur arte meri;</l>
<l>ebrius ad durum formosae limen amicae</l>
<l>cantat, habent unctae mollia serta comae,</l>
<l>nulla coronata peraguntur seria fronte,</l>
<l>nec liquidae vinctis flore bibuntur aquae;</l>
<l>donec eras mixtus nullis, Acheloe, racemis,</l>
<l>gratia sumendae non erat ulla rosae.</l>
<l>Bacchus amat flores: Baccho placuisse coronam</l>
<l>ex Ariadneo sidere nosse potes,</l>
<l>scaena levis decet hanc: non est, mihi credite, non est</l>
<l>illa coturnatas inter habenda deas.</l>
<l>turba quidem cur hos celebret meretricia ludos,</l>
<l>non ex difficili causa petita subest.</l>
<l>non est de tetricis, non est de magna professis,</l>
<l>volt sua plebeio sacra patere choro,</l>
<l>et monet aetatis specie, dum floreat, uti;</l>
<l>contemni spinam, cum cecidere rosae.</l>
<l>cur tamen, ut dantur vestes Cerialibus albae,</l>
<l>sic haec est cultu versicolore decens?</l>
<l>an quia maturis albescit messis aristis,</l>
<l>et color et species floribus omnis inest?</l>
<l>annuit, et motis flores cecidere capillis,</l>
<l>accidere in mensas ut rosa missa solet,</l>
<l>lumina restabant, quorum me causa latebat,</l>
<l>cum sic errores abstulit illa meos:</l>
<l>"vel quia purpureis collucent floribus agri,</l>
<l>lumina sunt nostros visa decere dies;</l>
<l>vel quia nec flos est hebeti nec flamma colore,</l>
<l>atque oculos in se splendor uterque trahit;</l>
<l>vel quia deliciis nocturna licentia nostris</l>
<l>convenit, a vero tertia causa venit."</l>
<l>"est breve praeterea, de quo mihi quaerere restat,</l>
<l>si liceat" dixi: dixit et illa "licet."</l>
<l>"cur tibi pro Libycis clauduntur rete leaenis</l>
<l>imbelles capreae sollicitusque lepus?"</l>
<l>non sibi, respondit, silvas cessisse, sed hortos</l>
<l>arvaque pugnaci non adeunda ferae.</l>
<l>omnia finierat: tenues secessit in auras,</l>
<l>mansit odor: posses scire fuisse deam.</l>
<l>floreat ut toto carmen Nasonis in aevo,</l>
<l>sparge, precor, donis pectora nostra tuis.</l>
<l>Nocte minus quarta promet sua sidera Chiron</l>
<l>semivir et flavi corpore mixtus equi.</l>
<l>Pelion Haemoniae mons est obversus in Austros:</l>
<l>summa virent pinu, cetera quercus habet.</l>
<l>Phillyrides tenuit, saxo stant antra vetusto,</l>
<l>quae iustum memorant incoluisse senem.</l>
<l>ille manus olim missuras Hectora leto</l>
<l>creditur in lyricis detinuisse modis,</l>
<l>venerat Alcides exhausta parte laborum,</l>
<l>iussaque restabant ultima paene viro.</l>
<l>stare simul casu Troiae duo fata videres:</l>
<l>hinc puer Aeacides, hinc Iove natus erat.</l>
<l>excipit hospitio iuvenem Philyreius heros,</l>
<l>et causam adventus hic rogat, ille docet,</l>
<l>respicit interea clavam spoliumque leonis,</l>
<l>"vir" que ait "his armis, armaque digna viro!"</l>
<l>nec se, quin horrens auderent tangere saetis</l>
<l>vellus, Achilleae continuere manus,</l>
<l>dumque senex tractat squalentia tela venenis,</l>
<l>excidit et laevo fixa sagitta pede est,</l>
<l>ingemuit Chiron traxitque e corpore ferrum,</l>
<l>et gemit Alcides Haemoniusque puer,</l>
<l>ipse tamen lectas Pagasaeis collibus herbas</l>
<l>temperat et vana volnera mulcet ope:</l>
<l>virus edax superabat opem, penitusque recepta</l>
<l>ossibus et toto corpore pestis erat,</l>
<l>sanguine centauri Lernaeae sanguis echidnae</l>
<l>mixtus ad auxilium tempora nulla dabat,</l>
<l>stabat, ut ante patrem, lacrimis perfusus Achilles:</l>
<l>sic flendus Peleus, si moreretur, erat.</l>
<l>saepe manus aegras manibus Angebat amicis</l>
<l>(morum, quos fecit, praemia doctor habet),</l>
<l>oscula saepe dedit, dixit quoque saepe iacenti</l>
<l>"vive, precor, nec me, care, relinque, pater!"</l>
<l>nona dies aderat, cum tu, iustissime Chiron,</l>
<l>bis septem stellis corpora cinctus eras.</l>
<l>Hunc Lyra curva sequi cuperet, sed idonea nondum</l>
<l>est via: nox aptum tertia tempus erit.</l>
<l>Scorpios in caelo, cum cras lucescere Nonas</l>
<l>dicimus, a media parte notandus erit.</l>
<l>Hinc ubi protulerit formosa ter Hesperus ora,</l>
<l>ter dederint Phoebo sidera victa locum,</l>
<l>ritus erit veteris, nocturna Lemuria, sacri:</l>
<l>inferias tacitis manibus illa dabunt,</l>
<l>annus erat brevior, nec adhuc pia februa norant,</l>
<l>nec tu dux mensum, Iane biformis, eras:</l>
<l>iam tamen extincto cineri sua dona ferebant,</l>
<l>compositique nepos busta piabat avi.</l>
<l>mensis erat Maius, maiorum nomine dictus,</l>
<l>qui partem prisci nunc quoque moris habet,</l>
<l>nox ubi iam media est somnoque silentia praebet,</l>
<l>et canis et variae conticuistis aves,</l>
<l>ille memor veteris ritus timidusque deorum</l>
<l>surgit (habent gemini vincula nulla pedes)</l>
<l>signaque dat digitis medio cum pollice iunctis,</l>
<l>occurrat tacito ne levis umbra sibi.</l>
<l>cumque manus puras fontana perluit unda,</l>
<l>vertitur et nigras accipit ante fabas</l>
<l>aversusque iacit; sed dum iacit, "haec ego mitto,</l>
<l>his" inquit "redimo meque meosque fabis."</l>
<l>hoc novies dicit nec respicit: umbra putatur</l>
<l>colligere et nullo terga vidente sequi.</l>
<l>rursus aquam tangit Temesacaque concrepat aera</l>
<l>et rogat, ut tectis exeat umbra suis.</l>
<l>cum dixit novies "Manes exite paterni,"</l>
<l>respicit et pure sacra peracta putat.</l>
<l>dicta sit unde dies, quae nominis extet origo,</l>
<l>me fugit: ex aliquo est invenienda deo.</l>
<l>Pleiade nate, mone, virga venerande potenti:</l>
<l>saepe tibi est Stygii regia visa Iovis,</l>
<l>venit adoratus Caducifer, accipe causam</l>
<l>nominis: ex ipso est cognita causa deo.</l>
<l>Romulus ut tumulo fraternas condidit umbras,</l>
<l>et male veloci iusta soluta Remo,</l>
<l>Faustulus infelix et passis Acca capillis</l>
<l>spargebant lacrimis ossa perusta suis.</l>
<l>inde domum redeunt sub prima crepuscula maesti,</l>
<l>utque erat, in duro procubuere toro.</l>
<l>umbra cruenta Remi visa est assistere lecto</l>
<l>atque haec exiguo murmure verba loqui:</l>
<l>"en ego dimidium vestri parsque altera voti,</l>
<l>cernite, sim qualis, qui modo qualis eram!</l>
<l>qui modo, si volucres habuissem regna iubentes,</l>
<l>in populo potui maximus esse meo,</l>
<l>nunc sum elapsa rogi flammis et inanis imago:</l>
<l>haec est ex illo forma relicta Remo!</l>
<l>heu ubi Mars pater est? si vos modo vera locuti,</l>
<l>uberaque expositis ille ferina dedit,</l>
<l>quem lupa servavit, manus hunc temeraria civis</l>
<l>perdidit, o quanto mitior illa fuit!</l>
<l>saeve Celer, crudelem animam per volnera reddas,</l>
<l>utque ego, sub terras sanguinulentus eas.</l>
<l>noluit hoc frater, pietas aequatis in illo est:</l>
<l>quod potuit, lacrimas manibus ille dedit,</l>
<l>hunc vos per lacrimas, per vestra alimenta rogate,</l>
<l>ut celebrem nostro signet honore diem."</l>
<l>mandantem amplecti cupiunt et bracchia tendunt:</l>
<l>lubrica prensantes effugit umbra manus,</l>
<l>ut secum fugiens somnos abduxit imago,</l>
<l>ad regem voces fratris uterque ferunt.</l>
<l>Romulus obsequitur, lucemque Remuria dicit</l>
<l>illam, qua positis iusta feruntur avis.</l>
<l>aspera mutata est in lenem tempore longo</l>
<l>littera, quae toto nomine prima fuit;</l>
<l>mox etiam lemures animas dixere silentum:</l>
<l>hic sensus verbi, vis ea vocis erat.</l>
<l>fana tamen veteres illis clausere diebus,</l>
<l>ut nunc ferali tempore operta vides,</l>
<l>nec viduae taedis eadem nec virginis apta</l>
<l>tempora: quae nupsit, non diuturna fuit.</l>
<l>hac quoque de causa, si te proverbia tangunt,</l>
<l>mense malum Maio nubere volgus ait.</l>
<l>sed tamen haec tria sunt sub eodem tempore festa</l>
<l>inter se nulla continuata die.</l>
<l>Quorum si mediis Boeotum Oriona quaeres,</l>
<l>falsus eris. signi causa canenda mihi.</l>
<l>Iuppiter et lato qui regnat in aequore frater</l>
<l>carpebant socias Mercuriusque vias.</l>
<l>tempus erat, quo versa iugo referuntur aratra,</l>
<l>et pronus saturae lac bibit agnus ovis.</l>
<l>forte senex Hyrieus, angusti cultor agelli,</l>
<l>hos videt, exiguam stabat ut ante casam;</l>
<l>atque ita "longa via est, nec tempora longa supersunt,"</l>
<l>dixit "et hospitibus ianua nostra patet."</l>
<l>addidit et voltum verbis iterumque rogavit:</l>
<l>parent promissis dissimulantque deos.</l>
<l>tecta senis subeunt nigro deformia fumo;</l>
<l>ignis in hesterno stipite parvus erat.</l>
<l>ipse genu nixus flammas exsuscitat aura</l>
<l>et promit quassas comminuitque faces,</l>
<l>stant calices; minor inde fabas, holus alter habebat,</l>
<l>et spumat testu pressus uterque suo.</l>
<l>dumque mora est, tremula dat vina rubentia dextra:</l>
<l>accipit aequoreus pocula prima deus.</l>
<l>quae simul exhausit, "da nunc bibat ordine" dixit</l>
<l>"Iuppiter." audito palluit ille Iove.</l>
<l>ut rediit animus, cultorem pauperis agri</l>
<l>immolat et magno torret in igne bovem;</l>
<l>quaeque puer quondam primis diffuderat annis,</l>
<l>promit fumoso condita vina cado.</l>
<l>nec mora, flumineam Iino celantibus ulvam,</l>
<l>sic quoque non altis, incubuere toris.</l>
<l>nunc dape, nunc posito mensae nituere Lyaeo:</l>
<l>terra rubens crater, pocula fagus erant,</l>
<l>verba fuere Iovis: "siquid fert impetus, opta:</l>
<l>omne feres." placidi verba fuere senis:</l>
<l>"cara fuit coniunx, primae mihi flore iuventae</l>
<l>cognita, nunc ubi sit, quaeritis? urna tegit,</l>
<l>huic ego iuratus, vobis in verba vocatis,</l>
<l>"coniugio" dixi "sola fruere meo."</l>
<l>et dixi et servo, sed enim diversa voluntas</l>
<l>est mihi; nec coniunx, sed pater esse volo."</l>
<l>annuerant omnes: omnes ad terga iuvenci</l>
<l>constiterant â€” pudor est ulteriora loqui â€”</l>
<l>tum superiniecta texere madentia terra;</l>
<l>iamque decem menses, et puer ortus erat.</l>
<l>hunc Hyrieus, quia sic genitus, vocat Uriona:</l>
<l>perdidit antiquum littera prima sonum,</l>
<l>creverat immensum; comitem sibi Delia sumpsit,</l>
<l>ille deae custos, ille satelles erat.</l>
<l>verba movent iram non circumspecta deorum:</l>
<l>"quam nequeam" dixit "vincere, nulla fera est."</l>
<l>scorpion immisit Tellus: fuit impetus illi</l>
<l>curva gemelliparae spicula ferre deae;</l>
<l>obstitit Orion. Latona nitentibus astris</l>
<l>addidit et "meriti praemia" dixit "habe."</l>
<l>Sed quid et Orion et cetera sidera mundo</l>
<l>cedere festinant, noxque coartat iter?</l>
<l>quid solito citius liquido iubar aequore tollit</l>
<l>candida, Lucifero praeveniente, dies?</l>
<l>fallor, an arma sonant? non fallimur, arma sonabant:</l>
<l>Mars venit et veniens bellica signa dedit.</l>
<l>Ultor ad ipse suos caelo descendit honores</l>
<l>templaque in Augusto conspicienda foro.</l>
<l>et deus est ingens et opus: debebat in urbe</l>
<l>non aliter nati Mars habitare sui.</l>
<l>digna Giganteis haec sunt delubra tropaeis:</l>
<l>hinc fera Gradivum bella movere decet,</l>
<l>seu quis ab Eoo nos impius orbe lacesset,</l>
<l>seu quis ab occiduo sole domandus erit.</l>
<l>prospicit armipotens operis fastigia summi</l>
<l>et probat invictos summa tenere deos.</l>
<l>prospicit in foribus diversae tela figurae</l>
<l>armaque terrarum milite victa suo.</l>
<l>hinc videt Aenean oneratum pondere caro</l>
<l>et tot Iuleae nobilitatis avos:</l>
<l>hinc videt Iliaden humeris ducis arma ferentem,</l>
<l>claraque dispositis acta subesse viris,</l>
<l>spectat et Augusto praetextum nomine templum,</l>
<l>et visum lecto Caesare maius opus.</l>
<l>voverat hoc iuvenis tunc, cum pia sustulit arma:</l>
<l>a tantis Princeps incipiendus erat.</l>
<l>ille manus tendens, hinc stanti milite iusto,</l>
<l>hinc coniuratis, talia dicta dedit:</l>
<l>"si mihi bellandi pater est Vestaeque sacerdos</l>
<l>auctor, et ulcisci numen utrumque paro:</l>
<l>Mars, ades et satia scelerato sanguine ferrum,</l>
<l>stetque favor causa pro meliore tuus.</l>
<l>templa feres et, me victore, vocaberis Ultor."</l>
<l>voverat et fuso laetus ab hoste redit,</l>
<l>nec satis est meruisse semel cognomina Marti:</l>
<l>persequitur Parthi signa retenta manu.</l>
<l>gens fuit et campis et equis et tuta sagittis</l>
<l>et circumfusis invia fluminibus,</l>
<l>addiderant animos Crassorum funera genti,</l>
<l>cum periit miles signaque duxque simul.</l>
<l>signa, decus belli, Parthus Romana tenebat,</l>
<l>Romanaeque aquilae signifer hostis erat.</l>
<l>isque pudor mansisset adhuc, nisi fortibus armis</l>
<l>Caesaris Ausoniae protegerentur opes.</l>
<l>ille notas veteres et longi dedecus aevi</l>
<l>sustulit: agnorunt signa recepta suos.</l>
<l>quid tibi nunc solitae mitti post terga sagittae,</l>
<l>quid loca, quid rapidi profuit usus equi,</l>
<l>Parthe? refers aquilas, victos quoque porrigis arcus:</l>
<l>pignora iam nostri nulla pudoris habes.</l>
<l>rite deo templumque datum nomenque bis ulto,</l>
<l>et meritus voti debita solvit honor,</l>
<l>sollemnes ludos Circo celebrate, Quirites!</l>
<l>non visa est fortem scaena decere deum.</l>
<l>Pliadas aspicies omnes totumque sororum</l>
<l>agmen, ubi ante Idus nox erit una super.</l>
<l>tum mihi non dubiis auctoribus incipit aestas,</l>
<l>et tepidi finem tempora veris habent.</l>
<l>Idibus ora prior stellantia tollere Taurum</l>
<l>indicat, huic signo fabula nota subest.</l>
<l>praebuit, ut taurus, Tyriae sua terga puellae</l>
<l>Iuppiter et falsa cornua fronte tulit,</l>
<l>illa iubam dextra, laeva retinebat amictus,</l>
<l>et timor ipse novi causa decoris erat.</l>
<l>aura sinus implet, flavos movet aura capillos:</l>
<l>Sidoni, sic fueras aspicienda Iovi.</l>
<l>saepe puellares subduxit ab aequore plantas</l>
<l>et metuit tactus assilientis aquae:</l>
<l>saepe deus prudens tergum demisit in undas,</l>
<l>haereat ut collo fortius illa suo.</l>
<l>litoribus tactis stabat sine cornibus ullis</l>
<l>Iuppiter inque deum de bove versus erat.</l>
<l>taurus init caelum: te, Sidoni, Iuppiter implet,</l>
<l>parsque tuum terrae tertia nomen habet,</l>
<l>hoc alii signum Phariam dixere iuvencam, ,</l>
<l>quae bos ex homine est, ex bove facta dea.</l>
<l>tum quoque priscorum virgo simulacra virorum</l>
<l>mittere roboreo scirpea ponte solet.</l>
<l>fama vetus tunc, cum Saturnia terra vocata est,</l>
<l>talia fati dici dicta fuisse Iovis:</l>
<l>"falcifero libata seni duo corpora, gentes,</l>
<l>mittite, quae Tuscis excipiantur aquis:"</l>
<l>donec in haec venit Tirynthius arva, quotannis</l>
<l>tristia Leucadio sacra peracta modo;</l>
<l>illum stramineos in aquam misisse Quirites:</l>
<l>Herculis exemplo corpora falsa iaci.</l>
<l>pars putat, ut ferrent iuvenes suffragia soli,</l>
<l>pontibus infirmos praecipitasse senes.</l>
<l>corpora post decies senos qui credidit annos</l>
<l>missa neci, sceleris crimine damnat avos.</l>
<l>Thybri, doce verum, tua ripa vetustior urbe est,</l>
<l>principium ritus tu bene nosse potes.</l>
<l>Thybris harundiferum medio caput extulit alveo</l>
<l>raucaque dimovit talibus ora sonis:</l>
<l>"haec loca desertas vidi sine moenibus herbas:</l>
<l>pascebat sparsas utraque ripa boves,</l>
<l>et quem nunc gentes Tiberim noruntque timentque,</l>
<l>tunc etiam pecori despiciendus eram.</l>
<l>Arcadis Evandri nomen tibi saepe refertur:</l>
<l>ille meas remis advena torsit aquas.</l>
<l>venit et Alcides, turba comitatus Achiva (</l>
<l>Albula, si memini, tunc mihi nomen erat):</l>
<l>excipit hospitio iuvenem Pallantius heros,</l>
<l>et tandem Caco debita poena venit,</l>
<l>victor abit secumque boves, Erytheida praedam,</l>
<l>abstrahit. at comites longius ire negant (</l>
<l>magnaque pars horum desertis venerat Argis):</l>
<l>montibus his ponunt spemque laremque suum.</l>
<l>saepe tamen patriae dulci tanguntur amore,</l>
<l>atque aliquis moriens hoc breve mandat opus:</l>
<l>"mittite me in Tiberim, Tiberinis vectus ut undis</l>
<l>litus ad Inachium pulvis inanis eam."</l>
<l>displicet heredi mandati cura sepulchri:</l>
<l>mortuus Ausonia conditur hospes humo,</l>
<l>scirpea pro domino Tiberi iactatur imago,</l>
<l>ut repetat Graias per freta longa domos."</l>
<l>hactenus, et subiit vivo rorantia saxo</l>
<l>antra: leves cursum sustinuistis aquae.</l>
<l>Clare nepos Atlantis, ades, quem montibus olim</l>
<l>edidit Arcadiis Pleias una Iovi,</l>
<l>pacis et armorum superis imisque deorum</l>
<l>arbiter, alato qui pede carpis iter,</l>
<l>laete lyrae pulsu, nitida quoque laete palaestra,</l>
<l>quo didicit culte lingua docente loqui,</l>
<l>templa tibi posuere patres spectantia Circum</l>
<l>Idibus: ex illo est haec tibi festa dies.</l>
<l>te, quicumque suas profitentur vendere merces,</l>
<l>ture dato, tribuas ut sibi lucra, rogant,</l>
<l>est aqua Mercurii portae vicina Capenae;</l>
<l>si iuvat expertis credere, numen habet.</l>
<l>huc venit incinctus tunica mercator et urna</l>
<l>purus suffita, quam ferat, haurit aquam,</l>
<l>uda fit hinc laurus, lauro sparguntur ab uda</l>
<l>omnia, quae dominos sunt habitura novos;</l>
<l>spargit et ipse suos lauro rorante capillos</l>
<l>et peragit solita fallere voce preces:</l>
<l>"ablue praeteriti periuria temporis," inquit</l>
<l>"ablue praeteritae perfida verba die.</l>
<l>sive ego te feci testem falsove citavi</l>
<l>non audituri numina magna Iovis,</l>
<l>sive deum prudens alium divamve fefelli,</l>
<l>abstulerint celeres improba verba Noti,</l>
<l>et pateant veniente die periuria nobis,</l>
<l>nec curent superi si qua locutus ero.</l>
<l>da modo lucra mihi, da facto gaudia lucro,</l>
<l>et fac, ut emptori verba dedisse iuvet."</l>
<l>talia Mercurius poscentem ridet ab alto,</l>
<l>se memor Ortygias surripuisse boves.</l>
<l>At mihi pande, precor, tanto meliora petenti,</l>
<l>in Geminos ex quo tempore Phoebus eat.</l>
<l>"cum totidem de mense dies superesse videbis,</l>
<l>quot sunt Herculei facta laboris" ait.</l>
<l>"dic" ego respondi "causam mihi sideris huius."</l>
<l>causam facundo reddidit ore deus:</l>
<l>"abstulerant raptas Phoeben Phoebesque sororem</l>
<l>Tyndaridae fratres, hic eques, ille pugil.</l>
<l>bella parant repetuntque suas et frater et Idas,</l>
<l>Leucippo fieri pactus uterque gener.</l>
<l>his amor, ut repetant, illis, ut reddere nolint,</l>
<l>suadet; et ex causa pugnat uterque pari.</l>
<l>effugere Oebalidae cursu potuere sequentes,</l>
<l>sed visum celeri vincere turpe fuga.</l>
<l>Uber ab arboribus locus est, apta area pugnae:</l>
<l>constiterant illic: nomen Aphidna loco.</l>
<l>pectora traiectus Lynceo Castor ab ense</l>
<l>non expectato volnere pressit humum,</l>
<l>ultor adest Pollux et Lyncea perforat hasta,</l>
<l>qua cervix humeros continuata premit,</l>
<l>ibat in hunc Idas vixque est Iovis igne repulsus,</l>
<l>tela tamen dextrae fulmine rapta negant.</l>
<l>iamque tibi, Pollux, caelum sublime patebat,</l>
<l>cum "mea" dixisti "percipe verba, pater:</l>
<l>quod mihi das uni caelum, partire duobus:</l>
<l>dimidium toto munere maius erit."</l>
<l>dixit et alterna fratrem statione redemit.</l>
<l>utile sollicitae sidus utrumque rati."</l>
<l>Ad Ianum redeat, qui quaerit, Agonia quid sint:</l>
<l>quae tamen in fastis hoc quoque tempus habent.</l>
<l>Nocte sequente diem canis Erigoneius exit:</l>
<l>est alio signi reddita causa loco.</l>
<l>Proxima Volcani lux est, Tubilustria dicunt:</l>
<l>lustrantur purae, quas facit ille, tubae.</l>
<l>Quattuor inde notis locus est, quibus ordine lectis</l>
<l>vel mos sacrorum vel fuga regis inest.</l>
<l>Nec te praetereo, populi Fortuna potentis</l>
<l>Publica, cui templum luce sequente datum est.</l>
<l>hanc ubi dives aquis acceperit Amphitrite,</l>
<l>grata Iovi fulvae rostra videbis avis.</l>
<l>Auferet ex oculis veniens aurora Booten,</l>
<l>continuaque die sidus Hyantis erit.</l>
</div1>

<div1 type="book" n="6" org="uniform" sample="complete">
<l>Hic quoque mensis habet dubias in nomine causas,</l>
<l>quae placeant, positis omnibus ipse leges.</l>
<l>facta canam; sed erunt qui me finxisse loquantur</l>
<l>nullaque mortali numina visa putent.</l>
<l>est deus in nobis; agitante calescimus illo:</l>
<l>impetus hic sacrae semina mentis habet,</l>
<l>fas mihi praecipue voltus vidisse deorum,</l>
<l>vel quia sum vates, vel quia sacra cano.</l>
<l>est nemus arboribus densum, secretus ab omni</l>
<l>voce locus, si non obstreperetur aquis,</l>
<l>hic ego quaerebam, coepti quae mensis origo</l>
<l>esset, et in cura nominis huius eram.</l>
<l>ecce deas vidi, non quas praeceptor arandi</l>
<l>viderat, Ascraeas cum sequeretur oves,</l>
<l>nec quas Priamides in aquosae vallibus Idae</l>
<l>contulit: ex illis sed tamen una fuit.</l>
<l>ex illis fuit una, sui germana mariti;</l>
<l>haec erat (agnovi) quae stat in arce Iovis,</l>
<l>horrueram tacitoque animum pallore fatebar;</l>
<l>tum dea, quos fecit, sustulit ipsa metus,</l>
<l>namque ait "o vates, Romani conditor anni,</l>
<l>ause per exiguos magna referre modos,</l>
<l>ius tibi fecisti numen caeleste videndi,</l>
<l>cum placuit numeris condere festa tuis.</l>
<l>ne tamen ignores volgique errore traharis,</l>
<l>Iunius a nostro nomine nomen habet,</l>
<l>est aliquid nupsisse Iovi, Iovis esse sororem:</l>
<l>fratre magis, dubito, glorier, anne viro.</l>
<l>si genus aspicitur, Saturnum prima parentem</l>
<l>feci, Saturni sors ego prima fui.</l>
<l>a patre dicta meo quondam Saturnia Roma est:</l>
<l>haec illi a caelo proxima terra fuit.</l>
<l>si torus in pretio est, dicor matrona Tonantis,</l>
<l>iunctaque Tarpeio sunt mea templa Iovi.</l>
<l>an potuit Maio paelex dare nomina mensi,</l>
<l>hic honor in nobis invidiosus erit?</l>
<l>cur igitur regina vocor princepsque dearum?</l>
<l>aurea cur dextrae sceptra dedere meae?</l>
<l>an facient mensem luces, Lucinaque ab illis</l>
<l>dicar et a nullo nomina mense traham?</l>
<l>tum me paeniteat posuisse fideliter iras</l>
<l>in genus Electrae Dardaniamque domum,</l>
<l>causa duplex irae: rapto Ganymede dolebam,</l>
<l>forma quoque Idaeo iudice victa mea est.</l>
<l>paeniteat, quod non foveo Carthaginis arces,</l>
<l>cum mea sint illo currus et arma loco:</l>
<l>paeniteat Sparten Argosque measque Mycenas</l>
<l>et veterem Latio supposuisse Samon:</l>
<l>adde senem Tatium Iunonicolasque Faliscos,</l>
<l>quos ego Romanis succubuisse tuli.</l>
<l>sed neque paeniteat, nec gens milli carior ulla est:</l>
<l>hic colar, hic teneam cum Iove templa meo.</l>
<l>ipse mihi Mavors "commendo moenia" dixit</l>
<l>"haec tibi. tu pollens urbe nepotis eris,"</l>
<l>dicta fides sequitur: centum celebramur in aris,</l>
<l>nec levior quovis est mihi mensis honor.</l>
<l>nec tamen hunc nobis tantummodo praestat honorem</l>
<l>Roma: suburbani dant mihi munus idem.</l>
<l>inspice, quos habeat nemoralis Aricia fastos</l>
<l>et populus Laurens Lanuviumque meum;</l>
<l>est illic mensis Iunonius, inspice Tibur</l>
<l>et Praenestinae moenia sacra deae;</l>
<l>Iunonale leges tempus, nec Romulus illas</l>
<l>condidit: at nostri Roma nepotis erat."</l>
<l>finierat Iuno. respeximus: Herculis uxor</l>
<l>stabat, et in voltu signa vigoris erant.</l>
<l>"non ego, si toto mater me cedere caelo</l>
<l>iusserit, invita matre morabor" ait.</l>
<l>"nunc quoque non luctor de nomine temporis huius:</l>
<l>blandior et partes paene rogantis ago</l>
<l>remque mei iuris malim tenuisse precando,</l>
<l>et faveas causae forsitan ipse meae.</l>
<l>aurea possedit socio Capitolia templo</l>
<l>mater et, ut debet, cum Iove summa tenet.</l>
<l>at decus omne mihi contingit origine mensis:</l>
<l>unicus est, de quo sollicitamur, honor,</l>
<l>quid grave, si titulum mensis, Romane, dedisti</l>
<l>Herculis uxori, posteritasque memor?</l>
<l>haec quoque terra aliquid debet mihi nomine magni</l>
<l>coniugis; huc captas appulit ille boves,</l>
<l>hic male defensus flammis et dote paterna</l>
<l>Cacus Aventinam sanguine tinxit humum,</l>
<l>ad propiora vocor. populum digessit ab annis</l>
<l>Romulus, in partes distribuitque duas:</l>
<l>haec dare consilium, pugnare paratior illa est;</l>
<l>haec aetas bellum suadet, at illa gerit,</l>
<l>sic statuit mensesque nota secrevit eadem:</l>
<l>Iunius est iuvenum; qui fuit ante, senum."</l>
<l>dixit, et in litem studio certaminis issent,</l>
<l>atque ira pietas dissimulata foret:</l>
<l>venit Apollinea longas Concordia lauro</l>
<l>nexa comas, placidi numen opusque ducis,</l>
<l>haec ubi narravit Tatium fortemque Quirinum</l>
<l>binaque cum populis regna coisse suis</l>
<l>et lare communi soceros generosque receptos,</l>
<l>"his nomen iunctis Iunius" inquit "habet."</l>
<l>dicta triplex causa est. at vos ignoscite, divae:</l>
<l>res est arbitrio non dirimenda meo.</l>
<l>ite pares a me. perierunt iudice formae</l>
<l>Pergama: plus laedunt, quam iuvat una, duae.</l>
<l>Prima dies tibi, Carna, datur, dea cardinis haec est:</l>
<l>numine clausa aperit, claudit aperta suo.</l>
<l>unde datas habeat vires, obscurior aevo</l>
<l>fama, sed e nostro carmine certus eris.</l>
<l>adiacet antiquus Tiberino lucus Helerni:</l>
<l>pontifices illuc nunc quoque sacra ferunt.</l>
<l>inda sata est nymphe (Cranen 1 dixere priores)</l>
<l>nequiquam multis saepe petita procis.</l>
<l>rura sequi iaculisque feras agitare solebat</l>
<l>nodosasque cava tendere valle plagas.</l>
<l>non habuit pharetram, Phoebi tamen esse sororem</l>
<l>credebant; nec erat, Phoebe, pudenda tibi.</l>
<l>huic aliquis iuvenum dixisset amantia verba,</l>
<l>reddebat tales protinus illa sonos:</l>
<l>"haec loca lucis habent nimis et cum luce pudoris:</l>
<l>si secreta magis ducis in antra, sequor."</l>
<l>credulus ante ut iit, frutices haec nacta resistit</l>
<l>et latet et nullo est invenienda modo.</l>
<l>viderat hanc Ianus visaeque cupidine captus</l>
<l>ad duram verbis mollibus usus erat.</l>
<l>nympha iubet quaeri de more remotius antrum</l>
<l>utque comes sequitur destituitque ducem,</l>
<l>stulta! videt Ianus, quae post sua terga gerantur:</l>
<l>nil agis, et latebras respicit ille tuas.</l>
<l>nil agis, en! dixi: nam te sub rupe latentem</l>
<l>occupat amplexu speque potitus ait:</l>
<l>"ius pro concubitu nostro tibi cardinis esto:</l>
<l>hoc pretium positae virginitatis habe."</l>
<l>sic fatus spinam, qua tristes pellere posset</l>
<l>a foribus noxas (haec erat alba), dedit.</l>
<l>sunt avidae volucres, non quae Phineia mensis</l>
<l>guttura fraudabant, sed genus inde trahunt:</l>
<l>grande caput, stantes oculi, rostra apta rapinis,</l>
<l>canities pinnis, unguibus hamus inest.</l>
<l>nocte volant puerosque petunt nutricis egentes</l>
<l>et vitiant cunis corpora rapta suis.</l>
<l>carpere dicuntur lactentia viscera rostris</l>
<l>et plenum poto sanguine guttur habent,</l>
<l>est illis strigibus nomen; sed nominis huius</l>
<l>causa, quod horrendum stridere nocte solent,</l>
<l>sive igitur nascuntur aves, seu carmine fiunt</l>
<l>naeniaque in volucres Marsa figurat anus,</l>
<l>in thalamos venere Procae. Proca natus in illis</l>
<l>praeda recens avium quinque diebus erat,</l>
<l>pectoraque exsorbent avidis infantia linguis;</l>
<l>at puer infelix vagit opemque petit.</l>
<l>territa voce sui nutrix accurrit alumni</l>
<l>et rigido sectas invenit ungue genas,</l>
<l>quid faceret? color oris erat, qui frondibus olim</l>
<l>esse solet seris, quas nova laesit hiems.</l>
<l>pervenit ad Cranen et rem docet, illa "timorem</l>
<l>pone: tuus sospes" dixit "alumnus erit."</l>
<l>venerat ad cunas: flebant materque paterque:</l>
<l>"sistite vos lacrimas, ipsa medebor" ait.</l>
<l>protinus arbutea postes ter in ordine tangit</l>
<l>fronde, ter arbutea limina fronde notat;</l>
<l>spargit aquis aditus (et aquae medicamen habebant)</l>
<l>extaque de porca cruda bimenstre tenet;</l>
<l>atque ita "noctis aves, extis puerilibus" inquit</l>
<l>"parcite: pro parvo victima parva cadit.</l>
<l>cor pro corde, precor, pro fibris sumite fibras.</l>
<l>hanc animam vobis pro meliore damus."</l>
<l>sic ubi libavit, prosecta sub aethere ponit,</l>
<l>quique adsint sacris, respicere illa vetat;</l>
<l>virgaque Ianalis de spina ponitur alba,</l>
<l>qua lumen thalamis parva fenestra dabat,</l>
<l>post illud nec aves cunas violasse feruntur,</l>
<l>et rediit puero, qui fuit ante, color,</l>
<l>pinguia cur illis gustentur larda Kalendis,</l>
<l>mixtaque cum calido sit faba farre, rogas?</l>
<l>prisca dea est aliturque cibis, quibus ante solebat,</l>
<l>nec petit ascitas luxuriosa dapes,</l>
<l>piscis adhuc illi populo sine fraude natabat,</l>
<l>ostreaque in conchis tuta fuere suis.</l>
<l>nec Latium norat, quam praebet Ionia dives,</l>
<l>nec quae Pygmaeo sanguine gaudet, avem;</l>
<l>et praeter pennas nihil in pavone placebat,</l>
<l>nec tellus captas miserat ante feras,</l>
<l>sus erat in pretio, caesa sue festa colebant:</l>
<l>terra fabas tantum duraque farra dabat.</l>
<l>quae duo mixta simul sextis quicumque Kalendis</l>
<l>ederit, huic laedi viscera posse negant.</l>
<l>arce quoque in summa Iunoni templa Monetae</l>
<l>ex voto memorant facta, Camille, tuo:</l>
<l>ante domus Manli fuerat, qui Gallica quondam</l>
<l>a Capitolino reppulit arma Iove.</l>
<l>quam bene, di magni, pugna cecidisset in illa,</l>
<l>defensor solii, Iuppiter alte, tui!</l>
<l>vixit, ut occideret damnatus crimine regni:</l>
<l>hunc illi titulum longa senecta dabat.</l>
<l>lux eadem Marti festa est, quem prospicit extra</l>
<l>appositum Tectae porta Capena viae.</l>
<l>te quoque, Tempestas, meritam delubra fatemur,</l>
<l>cum paene est Corsis obruta classis aquis.</l>
<l>haec hominum monumenta patent, si quaeritis astra</l>
<l>tunc oritur magni praepes adunca Iovis.</l>
<l>Postera lux Hyadas, Taurinae cornua frontis,</l>
<l>evocat, et multa terra madescit aqua.</l>
<l>Mane ubi bis fuerit Phoebusque iteraverit ortus</l>
<l>factaque erit posito rore bis uda seges,</l>
<l>hac sacrata die Tusco Bellona duello</l>
<l>dicitur et Latio prospera semper adest.</l>
<l>Appius est auctor, Pyrrho qui pace negata</l>
<l>multum animo vidit, lumine captus erat.</l>
<l>prospicit a templo summum brevis area Circum,</l>
<l>est ibi non parvae parva columna notae:</l>
<l>hinc solet hasta manu belli praenuntia mitti,</l>
<l>in regem et gentes cum placet arma capi.</l>
<l>Altera pars Circi Custode sub Hercule tuta est:</l>
<l>quod deus Euboico carmine munus habet.</l>
<l>muneris est tempus, qui Nonas Lucifer ante est:</l>
<l>si titulum quaeris, Sulla probavit opus.</l>
<l>Quaerebam, Nonas Sanco Fidione referrem,</l>
<l>an tibi, Semo pater; tum mihi Sancus ait:</l>
<l>"cuicumque ex istis dederis, ego munus habebo:</l>
<l>nomina terna fero: sic voluere Cures."</l>
<l>hunc igitur veteres donarunt aede Sabini</l>
<l>inque Quirinali constituere iugo.</l>
<l>Est mihi (sitque, precor, nostris diuturnior annis)</l>
<l>filia, qua felix sospite semper ero.</l>
<l>hanc ego cum vellem genero dare, tempora taedis</l>
<l>apta requirebam, quaeque cavenda forent:</l>
<l>tum mihi post sacras monstratur Iunius Idus</l>
<l>utilis et nuptis, utilis esse viris,</l>
<l>primaque pars huius thalamis aliena reperta est;</l>
<l>nam mihi sic coniunx sancta Dialis ait:</l>
<l>"donec ab Iliaca placidus purgamina Vesta</l>
<l>detulerit flavis in mare Thybris aquis,</l>
<l>non mihi dentosa crinem depectere buxo,</l>
<l>non ungues ferro subsecuisse licet,</l>
<l>non tetigisse virum, quamvis Iovis ille sacerdos,</l>
<l>quamvis perpetua sit mihi lege datus.</l>
<l>tu quoque ne propera, melius tua filia nubet,</l>
<l>ignea cum pura Vesta nitebit humo."</l>
<l>Tertia post Nonas removere Lycaona Phoebe</l>
<l>fertur, et a tergo non habet Ursa metum,</l>
<l>tunc ego me memini ludos in gramine Campi</l>
<l>aspicere et dici, lubrice Thybri, tuos.</l>
<l>festa dies illis, qui lina madentia ducunt,</l>
<l>quique tegunt parvis aera recurva cibis,</l>
<l>Mens quoque numen habet. Mentis delubra videmus</l>
<l>vota metu belli, perfide Poene, tui.</l>
<l>Poene rebellaras, et leto consulis omnes</l>
<l>attoniti Mauras pertimuere manus.</l>
<l>spem metus expulerat, cum Menti vota senatus</l>
<l>suscipit, et melior protinus illa venit.</l>
<l>aspicit instantes mediis sex lucibus Idus</l>
<l>illa dies, qua sunt vota soluta deae.</l>
<l>Vesta, fave! tibi nunc operata resolvimus ora,</l>
<l>ad tua si nobis sacra venire licet.</l>
<l>in prece totus eram: caelestia numina sensi,</l>
<l>laetaque purpurea luce refulsit humus,</l>
<l>non equidem vidi (valeant mendacia vatum)</l>
<l>te, dea, nec fueras aspicienda viro;</l>
<l>sed quae nescieram, quorumque errore tenebar,</l>
<l>cognita sunt nullo praecipiente mihi.</l>
<l>dena quater memorant habuisse Parilia Romam,</l>
<l>cum flammae custos aede recepta dea est,</l>
<l>regis opus placidi, quo non metuentius ullum</l>
<l>numinis ingenium terra Sabina tulit.</l>
<l>quae nunc aere vides, stipula tum tecta videres,</l>
<l>et paries lento vimine textus erat.</l>
<l>hic locus exiguus, qui sustinet atria Vestae,</l>
<l>tunc erat intonsi regia magna Numae.</l>
<l>forma tamen templi, quae nunc manet, ante fuisse</l>
<l>dicitur, et formae causa probanda subest.</l>
<l>Vesta eadem est et terra: subest vigil ignis utrique:</l>
<l>significant sedem terra focusque suam.</l>
<l>terra pilae similis nullo fulcimine nixa,</l>
<l>aere subiecto tam grave pendet onus.</l>
<l>ipsa volubilitas libratum sustinet orbem,</l>
<l>quique premat partes, angulus omnis abest,</l>
<l>cumque sit in media rerum regione locata</l>
<l>et tangat nullum plusve minusve latus,</l>
<l>ni convexa foret, parti vicinior esset,</l>
<l>nee medium terram mundus haberet onus.</l>
<l>arte Syracosia suspensus in aere clauso</l>
<l>stat globus, immensi parva figura poli,</l>
<l>et quantum a summis, tantum secessit ab imis</l>
<l>terra; quod ut fiat, forma rotunda facit,</l>
<l>par facies templi: nullus procurrit in illo</l>
<l>angulus; a pluvio vindicat imbre tholus.</l>
<l>cur sit virginibus, quaeris, dea culta ministris?</l>
<l>inveniam causas hac quoque parte suas.</l>
<l>ex Ope Iunonem memorant Cereremque creatas</l>
<l>semine Saturni, tertia Vesta fuit;</l>
<l>utraque nupserunt, ambae peperisse feruntur,</l>
<l>de tribus impatiens restitit una viri.</l>
<l>quid mirum, virgo si virgine laeta ministra</l>
<l>admittit castas ad sua sacra manus?</l>
<l>nec tu aliud Vestam quam vivam intellege flammam,</l>
<l>nataque de flamma corpora nulla vides.</l>
<l>iure igitur virgo est, quae semina nulla remittit</l>
<l>nec capit et comites virginitatis amat.</l>
<l>esse diu stultus Vestae simulacra putavi,</l>
<l>mox didici curvo nulla subesse tholo:</l>
<l>ignis inextinctus templo celatur in illo,</l>
<l>effigiem nullam Vesta nec ignis habet,</l>
<l>stat vi terra sua: vi stando Vesta vocatur,</l>
<l>causaque par Grai nominis esse potest.</l>
<l>at focus a flammis et quod fovet omnia, dictus;</l>
<l>qui tamen in primis aedibus ante fuit.</l>
<l>hinc quoque vestibulum dici reor: inde precando</l>
<l>praefamur Vestam, quae loca prima tenet.</l>
<l>ante focos olim scamnis considere longis</l>
<l>mos erat et mensae credere adesse deos;</l>
<l>nunc quoque, cum fiunt antiquae sacra Vacunae,</l>
<l>ante Vacunales stantque sedentque focos,</l>
<l>venit in hos annos aliquid de more vetusto:</l>
<l>fert missos Vestae pura patella cibos,</l>
<l>ecce coronatis panis dependet asellis,</l>
<l>et velant scabras florida serta molas,</l>
<l>sola prius furnis torrebant farra coloni (</l>
<l>et Fornacali sunt sua sacra deae):</l>
<l>suppositum cineri panem focus ipse parabat,</l>
<l>strataque erat tepido tegula quassa solo.</l>
<l>inde focum observat pistor dominamque focorum,</l>
<l>et quae pumiceas versat asella molas,</l>
<l>praeteream referamne tuum, rubicunde Priape,</l>
<l>dedecus? est multi fabula parva loci.</l>
<l>turrigera frontem Cybele redimita corona</l>
<l>convocat aeternos ad sua festa deos.</l>
<l>convocat et satyros et, rustica numina, nymphas;</l>
<l>Silenus, quamvis nemo vocarat, adest.</l>
<l>nec licet et longum est epulas narrare deorum:</l>
<l>in multo nox est pervigilata mero.</l>
<l>hi temere errabant in opacae vallibus Idae,</l>
<l>pars iacet et molli gramine membra levat,</l>
<l>hi ludunt, hos somnus habet, pars brachia nectit</l>
<l>et viridem celeri ter pede pulsat humum.</l>
<l>Vesta iacet placidamque capit secura quietem,</l>
<l>sicut erat, positum caespite fulta caput,</l>
<l>at ruber hortorum custos nymphasque deasque</l>
<l>captat et errantes fertque refertque pedes.</l>
<l>aspicit et Vestam: dubium, nymphamne putant</l>
<l>an scient Vestam, scisse sed ipse negat.</l>
<l>spem capit obscenam furtimque accedere temptat</l>
<l>et fert suspensos corde micante gradus.</l>
<l>forte senex, quo vectus erat, Silenus asellum</l>
<l>liquerat ad ripas lene sonantis aquae.</l>
<l>ibat, ut inciperet, longi deus Hellesponti,</l>
<l>intempestivo cum rudit ille sono.</l>
<l>territa voce gravi surgit dea; convolat omnis</l>
<l>turba, per infestas effugit ille manus.</l>
<l>Lampsacus hoc animal solita est mactare Priapo fata:</l>
<l>"asini flammis indicis exta damus."</l>
<l>quem tu, diva, memor de pane monilibus ornas;</l>
<l>cessat opus, vacuae conticuere molae.</l>
<l>Nomine quam pretio celebratior arce Tonantis,</l>
<l>dicam, Pistoris quid velit ara Iovis.</l>
<l>cincta premebantur trucibus Capitolia Gallis:</l>
<l>fecerat obsidio iam diuturna famem.</l>
<l>Iuppiter ad solium superis regale vocatis</l>
<l>"incipe!" ait Marti, protinus ille refert:</l>
<l>"scilicet ignotum est, quae sit fortuna meorum,</l>
<l>et dolor hic animi voce querentis eget.</l>
<l>si tamen, ut referam breviter mala iuncta pudori,</l>
<l>exigis: Alpino Roma sub hoste iacet.</l>
<l>haec est, cui fuerat promissa potentia rerum.</l>
<l>Iuppiter? hanc terris impositurus eras?</l>
<l>iamque suburbanos Etruscaque contudit arma,</l>
<l>spes erat in cursu: nunc lare pulsa suo est.</l>
<l>vidimus ornatos aerata per atria picta</l>
<l>veste triumphales occubuisse senes:</l>
<l>vidimus Iliacae transferri pignora Vestae</l>
<l>sede: putant aliquos scilicet esse deos.</l>
<l>at si respicerent, qua vos habitatis in arce,</l>
<l>totque domos vestras obsidione premi,</l>
<l>nil opis in cura scirent superesse deorum</l>
<l>et data sollicita tura perire manu.</l>
<l>atque utinam pugnae pateat locus! arma capessant</l>
<l>et, si non poterunt exsuperare, cadant,</l>
<l>nunc inopes victus ignavaque fata timentes</l>
<l>monte suo clausos barbara turba premit."</l>
<l>tunc Venus et lituo pulcher trabeaque Quirinus</l>
<l>Vestaque pro Latio multa locuta suo est.</l>
<l>"publica" respondit "cura est pro moenibus istis,"</l>
<l>Iuppiter "et poenas Gallia victa dabit,</l>
<l>tu modo, quae desunt fruges, superesse putentur</l>
<l>effice, nec sedes desere, Vesta, tuas.</l>
<l>quodcumque est solidae Cereris, cava machina frangat,</l>
<l>mollitamque manu duret in igne focus."</l>
<l>iusserat, et fratris virgo Saturnia iussis</l>
<l>annuit, et mediae tempora noctis erant,</l>
<l>iam ducibus somnum dederat labor: increpat illos</l>
<l>Iuppiter et sacro, quid velit, ore docet:</l>
<l>"surgite et in medios de summis arcibus hostes</l>
<l>mittite, quam minime tradere voltis, opem!"</l>
<l>somnus abit, quaeruntque novis ambagibus acti,</l>
<l>tradere quam nolint et iubeantur opem.</l>
<l>esse Ceres visa est; iaciunt Cerealia dona,</l>
<l>iacta super galeas scutaque longa sonant,</l>
<l>posse fame vinci spes excidit, hoste repulso</l>
<l>candida Pistori ponitur ara Iovi.</l>
<l>Forte revertebar festis Vestalibus illa,</l>
<l>qua Nova Romano nunc via iuncta foro est.</l>
<l>huc pede matronam vidi descendere nudo:</l>
<l>obstipui tacitus sustinuique gradum,</l>
<l>sensit anus vicina loci iussumque sedere</l>
<l>alloquitur quatiens voce tremente caput:</l>
<l>"hoc, ubi nunc fora sunt, udae tenuere paludes;</l>
<l>amne redundatis fossa madebat aquis.</l>
<l>Curtius ille lacus, siccas qui sustinet aras,</l>
<l>nunc solida est tellus, sed lacus ante fuit.</l>
<l>qua Velabra solent in Circum ducere pompas,</l>
<l>nil praeter salices cassaque canna fuit;</l>
<l>saepe suburbanas rediens conviva per undas</l>
<l>cantat et ad nautas ebria verba iacit,</l>
<l>nondum conveniens diversis iste figuris</l>
<l>nomen ab averso ceperat amne deus.</l>
<l>hic quoque lucus erat iuncis et harundine densus</l>
<l>et pede velato non adeunda palus,</l>
<l>stagna recesserunt et aquas sua ripa coercet,</l>
<l>siccaque nunc tellus: mos tamen ille manet."</l>
<l>reddiderat causam. "valeas, anus optima!" dixi</l>
<l>"quod superest aevi, molle sit omne, tui."</l>
<l>Cetera iam pridem didici puerilibus annis,</l>
<l>non tamen idcirco praetereunda mihi.</l>
<l>moenia Dardanides nuper nova fecerat Ilus</l>
<l>(Ilus adhuc Asiae dives habebat opes):</l>
<l>creditur armiferae signum caeleste Minervae</l>
<l>urbis in Iliacae desiluisse iuga.</l>
<l>cura videre fuit, vidi templumque locumque:</l>
<l>hoc superest illic, Pallada Roma tenet.</l>
<l>consulitur Smintheus lucoque obscurus opaco</l>
<l>hos non mentito reddidit ore sonos:</l>
<l>"aetheriam servate deam, servabitis urbem:</l>
<l>imperium secum transferet illa loci."</l>
<l>servat et inclusam summa tenet Ilus in arce,</l>
<l>curaque ad heredem Laomedonta redit,</l>
<l>sub Priamo servata parum: sic ipsa volebat,</l>
<l>ex quo iudicio forma revicta sua est.</l>
<l>seu genus Adrasti, seu furtis aptus Ulixes,</l>
<l>seu pius Aeneas eripuisset eam,</l>
<l>auctor in incerto, res est Romana: tuetur</l>
<l>Vesta, quod assiduo lumine cuncta videt,</l>
<l>heu quantum timuere patres, quo tempore Vesta</l>
<l>arsit et est tectis obruta paene suis!</l>
<l>flagrabant sancti sceleratis ignibus ignes,</l>
<l>mixtaque erat flammae flamma profana piae.</l>
<l>attonitae flebant demisso crine ministrae:</l>
<l>abstulerat vires corporis ipse timor,</l>
<l>provolat in medium, et magna "succurrite!" voce</l>
<l>"non est auxilium flere" Metellus ait.</l>
<l>"pignora virgineis fatalia tollite palmis:</l>
<l>non ea sunt voto, sed rapienda manu.</l>
<l>me miserum! dubitatis?" ait. dubitare videbat</l>
<l>et pavidas posito procubuisse genu.</l>
<l>haurit aquas tollensque manus, "ignoscite," dixit</l>
<l>"sacra! vir intrabo non adeunda viro.</l>
<l>si scelus est, in me commissi poena redundet:</l>
<l>sit capitis damno Roma soluta mei."</l>
<l>dixit et inrupit, factum dea rapta probavit</l>
<l>pontificisque sui munere tuta fuit.</l>
<l>nunc bene lucetis sacrae sub Caesare flammae:</l>
<l>ignis in Iliacis nunc erit usque focis,</l>
<l>nullaque dicetur vittas temerasse sacerdos</l>
<l>hoc duce nec viva defodietur humo.</l>
<l>sic incesta perit, quia quam violavit, in illam</l>
<l>conditur, et Tellus Vestaque numen idem.</l>
<l>Tum sibi Callaico Brutus cognomen ab hoste</l>
<l>fecit et Hispanam sanguine tinxit humum,</l>
<l>scilicet interdum miscentur tristia laetis,</l>
<l>nec populum toto pectore festa iuvant:</l>
<l>Crassus ad Euphraten aquilas natumque suosque</l>
<l>perdidit et leto est ultimus ipse datus.</l>
<l>"Parthe, quid exultas?" dixit dea "signa remittes,</l>
<l>quique necem Crassi vindicet, ultor erit."</l>
<l>At simul auritis violae demuntur asellis,</l>
<l>et Cereris fruges aspera saxa terunt,</l>
<l>navita puppe sedens "Delphina videbimus," inquit "h</l>
<l>umida cum pulso nox erit orta die."</l>
<l>Iam, Phryx, a nupta quereris, Tithone, relinqui,</l>
<l>et vigil Eois Lucifer exit aquis:</l>
<l>ite, bonae matres (vestrum Matralia festum)</l>
<l>flavaque Thebanae reddite liba deae.</l>
<l>pontibus et magno iuncta est celeberrima Circo</l>
<l>area, quae posito de bove nomen habet:</l>
<l>hac ibi luce ferunt Matutae sacra parenti</l>
<l>sceptriferas Servi templa dedisse manus,</l>
<l>quae dea sit, quare famulas a limine templi</l>
<l>arceat (arcet enim) libaque tosta petat,</l>
<l>Bacche, racemiferos hedera redimite capillos,</l>
<l>si domus illa tua est, dirige vatis opus.</l>
<l>arserat obsequio Semele Iovis: accipit Ino</l>
<l>te, puer, et summa sedula nutrit ope.</l>
<l>intumuit Iuno, raptum quod paelice natum</l>
<l>educet: at sanguis ille sororis erat.</l>
<l>hinc agitur furiis Athamas et imagine falsa,</l>
<l>tuque cadis patria, parve Learche, manu.</l>
<l>maesta Learcheas mater tumulaverat umbras</l>
<l>et dederat miseris omnia iusta rogis.</l>
<l>haec quoque, funestos ut erat laniata capillos,</l>
<l>prosilit et cunis te, Melicerta, rapit.</l>
<l>est spatio contracta brevi, freta bina repellit</l>
<l>unaque pulsatur terra duabus aquis:</l>
<l>huc venit insanis natum complexa lacertis</l>
<l>et secum e celso mittit in alta iugo.</l>
<l>excipit illaesos Panope centumque sorores,</l>
<l>et placido lapsu per sua regna ferunt.</l>
<l>nondum Leucothea, nondum puer ille Palaemon</l>
<l>verticibus densi Thybridis ora tenent,</l>
<l>lucus erat; dubium Semelae Stimulaene vocetur:</l>
<l>Maenadas Ausonias incoluisse ferunt.</l>
<l>quaerit ab his Ino, quae gens foret: Arcadas esse</l>
<l>audit et Evandrum sceptra tenere loci.</l>
<l>dissimulata deam Latias Saturnia Bacchas</l>
<l>instimulat fictis insidiosa sonis:</l>
<l>"o nimium faciles, o toto pectore captae!</l>
<l>non venit haec nostris hospes amica choris,</l>
<l>fraude petit sacrique parat cognoscere ritum;</l>
<l>quo possit poenas pendere, pignus habet."</l>
<l>vix bene desierat, complent ululatibus auras</l>
<l>Thyades effusis per sua colla comis,</l>
<l>iniciuntque manus puerumque revellere pugnant,</l>
<l>quos ignorat adhuc, invocat illa deos:</l>
<l>"dique virique loci, miserae succurrite matri!"</l>
<l>clamor Aventini saxa propinqua ferit,</l>
<l>appulerat ripae vaccas Oetaeus Hiberas:</l>
<l>audit et ad vocem concitus urget iter.</l>
<l>Herculis adventu, quae vim modo ferre parabant,</l>
<l>turpia femineae terga dedere fugae.</l>
<l>"quid petis hinc" (cognorat enim) "matertera Bacchi?</l>
<l>an numen, quod me, te quoque vexat?" ait.</l>
<l>illa docet partim, partim praesentia nati</l>
<l>continet, et furiis in scelus isse pudet,</l>
<l>rumor, ut est velox, agitatis pervolat alis,</l>
<l>estque frequens, Ino, nomen in ore tuum.</l>
<l>hospita Carmentis fidos intrasse penates</l>
<l>diceris et longam deposuisse famem;</l>
<l>liba sua properata manu Tegeaca sacerdos</l>
<l>traditur in subito cocta dedisse foco.</l>
<l>nunc quoque liba iuvant festis Matralibus illam:</l>
<l>rustica sedulitas gratior arte fuit.</l>
<l>"nunc," ait "o vates, venientia fata resigna,</l>
<l>qua licet, hospitiis hoc, precor, adde meis."</l>
<l>parva mora est, caelum vates ac numina sumit</l>
<l>fitque sui toto pectore plena dei;</l>
<l>vix illam subito posses cognoscere, tanto</l>
<l>sanctior et tanto, quam modo, maior erat.</l>
<l>"laeta canam, gaude, defuncta laboribus Ino,"</l>
<l>dixit "et huic populo prospera semper ades.</l>
<l>numen eris pelagi, natum quoque pontus habebit.</l>
<l>in vestris aliud sumite nomen aquis:</l>
<l>Leucothea Grais, Matuta vocabere nostris;</l>
<l>in portus nato ius erit omne tuo,</l>
<l>quem nos Portunum, sua lingua Palaemona dicet.</l>
<l>ite, precor, nostris aequus uterque locis!"</l>
<l>annuerat, promissa fides, posuere labores,</l>
<l>nomina mutarunt: hic deus, illa dea est.</l>
<l>cur vetet ancillas accedere, quaeritis? odit,</l>
<l>principiumque odii, si sinat illa, canam,</l>
<l>una ministrarum solita est, Cadmei, tuarum</l>
<l>saepe sub amplexus coniugis ire tui.</l>
<l>improbus hanc Athamas furtim dilexit; ab illa</l>
<l>comperit agricolis semina tosta dari.</l>
<l>ipsa quidem fecisse negat, sed fama recepit.</l>
<l>hoc est, cur odio sit sibi serva manus,</l>
<l>non tamen hanc pro stirpe sua pia mater adoret:</l>
<l>ipsa parum felix visa fuisse parens,</l>
<l>alterius prolem melius mandabitis illi:</l>
<l>utilior Baccho quam fuit ipsa suis.</l>
<l>hanc tibi, "quo properas?" memorant dixisse, Rutili,</l>
<l>"luce mea Marso consul ab hoste cades."</l>
<l>exitus accessit verbis, numenque Toleni</l>
<l>purpureum mixtis sanguine fluxit aquis,</l>
<l>proximus annus erat: Pallantide caesus eadem</l>
<l>Didius hostiles ingeminavit opes.</l>
<l>Lux eadem, Fortuna, tua est auctorque locusque;</l>
<l>sed superiniectis quis latet iste togis?</l>
<l>Servius est, hoc constat enim, sed causa latendi</l>
<l>discrepat et dubium me quoque mentis habet,</l>
<l>dum dea furtivos timide profitetur amores,</l>
<l>caelestemque homini concubuisse pudet</l>
<l>(arsit enim magno correpta cupidine regis</l>
<l>caecaque in hoc uno non fuit illa viro),</l>
<l>nocte domum parva solita est intrare fenestra;</l>
<l>unde Fenestellae nomina porta tenet,</l>
<l>nunc pudet, et voltus velamine celat amatos,</l>
<l>oraque sunt multa regia tecta toga.</l>
<l>an magis est verum post Tulli funera plebem</l>
<l>confusam placidi morte fuisse ducis,</l>
<l>nec modus ullus erat, crescebat imagine luctus,</l>
<l>donec eum positis occuluere togis?</l>
<l>tertia causa mihi spatio maiore canenda est,</l>
<l>nos tamen adductos intus agemus equos.</l>
<l>Tullia coniugio sceleris mercede parato</l>
<l>his solita est dictis extimulare virum:</l>
<l>"quid iuvat esse pares, te nostrae caede sororis</l>
<l>meque tui fratris, si pia vita placet?</l>
<l>vivere debuerant et vir meus et tua coniunx,</l>
<l>si nullum ausuri maius eramus opus.</l>
<l>et caput et regnum facio dictale parentis:</l>
<l>si vir es, i, dictas exige dotis opes.</l>
<l>regia res scelus est. socero cape regna necato,</l>
<l>et nostras patrio sanguine tingue manus."</l>
<l>talibus instinctus solio privatus in alto</l>
<l>sederat: attonitum volgus ad arma ruit.</l>
<l>hinc cruor et caedes, infirmaque vincitur aetas:</l>
<l>sceptra gener socero rapta Superbus habet.</l>
<l>ipse sub Esquiliis, ubi erat sua regia, caesus</l>
<l>concidit in dura sanguinulentus humo,</l>
<l>filia carpento patrios initura penates</l>
<l>ibat per medias alta feroxque vias.</l>
<l>corpus ut aspexit, lacrimis auriga profusis</l>
<l>restitit, hunc tali corripit illa sono:</l>
<l>"vadis, an expectas pretium pietatis amarum?</l>
<l>duc, inquam, invitas ipsa per ora rotas."</l>
<l>certa fides facti: dictus Sceleratus ab illa</l>
<l>vicus, et aeterna res ea pressa nota.</l>
<l>post tamen hoc ausa est templum, monumenta parentis,</l>
<l>tangere: mira quidem, sed tamen acta loquar,</l>
<l>signum erat in solio residens sub imagine Tulli;</l>
<l>dicitur hoc oculis opposuisse manum,</l>
<l>et vox audita est "voltus abscondite nostros,</l>
<l>ne natae videant ora nefanda meae."</l>
<l>veste data tegitur, vetat hanc Fortuna moveri</l>
<l>et sic e templo est ipsa locuta suo:</l>
<l>"ore revelato qua primum luce patebit</l>
<l>Servius, haec positi prima pudoris erit."</l>
<l>parcite, matronae, vetitas attingere vestes:</l>
<l>sollemni satis est voce movere preces,</l>
<l>sitque caput semper Romano tectus amictu,</l>
<l>qui rex in nostra septimus urbe fuit.</l>
<l>arserat hoc templum, signo tamen ille pepercit</l>
<l>ignis: opem nato Mulciber ipse tulit,</l>
<l>namque pater Tulli Volcanus, Ocresia mater</l>
<l>praesignis facie Corniculana fuit.</l>
<l>hanc secum Tanaquil sacris de more peractis</l>
<l>iussit in ornatum fundere vina focum:</l>
<l>hic inter cineres obsceni forma virilis</l>
<l>aut fuit aut visa est, sed fuit illa magis,</l>
<l>iussa foco captiva sedet: conceptus ab illa</l>
<l>Servius a caelo semina gentis habet.</l>
<l>signa dedit genitor tunc cum caput igne corusco</l>
<l>contigit, inque comis flammeus arsit apex.</l>
<l>Te quoque magnifica, Concordia, dedicat aede</l>
<l>Livia, quam caro praestitit ipsa viro.</l>
<l>disce tamen, veniens aetas, ubi Livia nunc est</l>
<l>porticus, immensae tecta fuisse domus;</l>
<l>urbis opus domus una fuit, spatiumque tenebat,</l>
<l>quo brevius muris oppida multa tenent,</l>
<l>haec aequata solo est, nullo sub crimine regni,</l>
<l>sed quia luxuria visa nocere sua,</l>
<l>sustinuit tantas operum subvertere moles</l>
<l>totque suas heres perdere Caesar opes,</l>
<l>sic agitur censura et sic exempla parantur,</l>
<l>cum iudex, alios quod monet, ipse facit.</l>
<l>Nulla nota est veniente die, quam dicere possis.</l>
<l>Idibus Invicto sunt data templa Iovi.</l>
<l>et iam Quinquatrus iubeor narrare minores.</l>
<l>nunc ades o coeptis, flava Minerva, meis.</l>
<l>"cur vagus incedit tota tibicen in urbe?</l>
<l>quid sibi personae, quid stola longa volunt?"</l>
<l>sic ego. sic posita Tritonia cuspide dixit: (</l>
<l>possim utinam doctae verba referre deae!)</l>
<l>"temporibus veterum tibicinis usus avorum</l>
<l>magnus et in magno semper honore fuit.</l>
<l>cantabat fanis, cantabat tibia ludis,</l>
<l>cantabat maestis tibia funeribus:</l>
<l>dulcis erat mercede labor, tempusque secutum,</l>
<l>quod subito gratae frangeret artis opus ...1</l>
<l>adde quod aedilis, pompam qui funeris irent,</l>
<l>artifices solos iusserat esse decem.</l>
<l>exilio mutant urbem Tiburque recedunt.</l>
<l>exilium quodam tempore Tibur erat!</l>
<l>quaeritur in scaena cava tibia, quaeritur aris:</l>
<l>ducit supremos naenia nulla toros,</l>
<l>servierat quidam, quantolibet ordine dignus,</l>
<l>Tibure, sed longo tempore liber erat.</l>
<l>rure dapes parat ille suo turbamque canoram</l>
<l>convocat; ad festas convenit illa dapes.</l>
<l>nox erat, et vinis oculique animique natabant,</l>
<l>cum praecomposito nuntius ore venit,</l>
<l>atque ita "quid cessas convivia solvere?" dixit</l>
<l>auctor vindictae nam venit ecce tuae."</l>
<l>nec mora, convivae valido titubantia vino</l>
<l>membra movent: dubii stantque labantque pedes,</l>
<l>at dominus 1 discedite "ait plaustroque morantes</l>
<l>sustulit: in plaustro scirpea lata fuit.</l>
<l>alliciunt somnos tempus motusque merumque,</l>
<l>potaque se Tibur turba redire putat.</l>
<l>iamque per Esquilias Romanam intraverat urbem.</l>
<l>et mane in medio plaustra fuere foro.</l>
<l>Plautius, ut posset specie numeroque senatum</l>
<l>fallere, personis imperat ora tegi,</l>
<l>admiscetque alios et, ut hunc tibicina coetum</l>
<l>augeat, in longis vestibus esse iubet;</l>
<l>sic reduces bene posse tegi, ne forte notentur</l>
<l>contra collegae iussa redisse sui.</l>
<l>res placuit, cultuque novo licet Idibus uti</l>
<l>et canere ad veteres verba iocosa modos."</l>
<l>haec ubi perdocuit, "superest mihi discere" dixi</l>
<l>"cur sit Quinquatrus illa vocata dies."</l>
<l>"Martius" inquit "agit tali mea nomine festa,</l>
<l>estque sub inventis haec quoque turba meis.</l>
<l>prima, terebrato per rara foramina buxo</l>
<l>ut daret, effeci, tibia longa sonos,</l>
<l>vox placuit: faciem liquidis referentibus undis</l>
<l>vidi virgineas intumuisse genas.</l>
<l>"ars mihi non tanti est; valeas, mea tibia" dixi:</l>
<l>excipit abiectam caespite ripa suo.</l>
<l>iuventam satyrus primum miratur et usum</l>
<l>nescit; at inflatam sensit habere sonum</l>
<l>et modo dimittit digitis, modo concipit auras,</l>
<l>iamque inter nymphas arte superbus erat:</l>
<l>provocat et Phoebum. Phoebo superante pependit;</l>
<l>caesa recesserunt a cute membra sua.</l>
<l>sum tamen inventrix auctorque ego carminis huius.</l>
<l>hoc est, cur nostros ars colat ista dies."</l>
<l>Tertia lux veniet, qua tu, Dodoni Thyone,</l>
<l>stabis Agenorei fronte videnda bovis.</l>
<l>haec est illa dies, qua tu purgamina Vestae,</l>
<l>Thybri, per Etruscas in mare mittis aquas.</l>
<l>Si qua fides ventis, Zephyro date carbasa, nautae.</l>
<l>cras veniet vestris ille secundus aquis.</l>
<l>At pater Heliadum radios ubi tinxerit undis,</l>
<l>et cinget geminos stella serena polos,</l>
<l>tollet humo validos proles Hyriea lacertos:</l>
<l>continua Delphin nocte videndus erit.</l>
<l>scilicet hic olim Volscos Aequosque fugatos</l>
<l>viderat in campis, Algida terra, tuis;</l>
<l>unde suburbano clarus, Tuberte, triumpho</l>
<l>vectus es in niveis, Postume, victor equis.</l>
<l>Iam sex et totidem luces de mense supersunt,</l>
<l>huic unum numero tu tamen adde diem:</l>
<l>sol abit a Geminis, et Cancri signa rubescunt;</l>
<l>coepit Aventina Pallas in arce coli.</l>
<l>Iam tua, Laomedon, oritur nurus ortaque noctem</l>
<l>pellit, et e pratis uda pruina fugit:</l>
<l>reddita, quisquis is est, Summano templa feruntur,</l>
<l>tum, cum Romanis, Pyrrhe, timendus eras.</l>
<l>Hanc quoque cum patriis Galatea receperit undis,</l>
<l>plenaque securae terra quietis erit,</l>
<l>surgit humo iuvenis telis afflatus avitis</l>
<l>et gemino nexas porrigit angue manus,</l>
<l>notus amor Phaedrae, nota est iniuria Thesei:</l>
<l>devovit natum credulus ille suum.</l>
<l>non impune pius iuvenis Troezena petebat:</l>
<l>dividit obstantes pectore taurus aquas,</l>
<l>solliciti terrentur equi frustraque retenti</l>
<l>per scopulos dominum duraque saxa trahunt,</l>
<l>exciderat curru lorisque morantibus artus</l>
<l>Hippolytus lacero corpore raptus erat</l>
<l>reddideratque animam, multum indignante Diana.</l>
<l>"nulla" Coronides "causa doloris" ait;</l>
<l>"namque pio iuveni vitam sine volnere reddam,</l>
<l>et cedent arti tristia fata meae."</l>
<l>gramina continuo loculis depromit eburnis</l>
<l>(profuerant Glauci manibus illa prius,</l>
<l>tunc cum observatas augur descendit in herbas,</l>
<l>usus et auxilio est anguis ab angue dato),</l>
<l>pectora ter tetigit, ter verba salubria dixit:</l>
<l>depositum terra sustulit ille caput.</l>
<l>lucus eum nemorisque sui Dictynna recessu</l>
<l>celat: Aricino Virbius ille lacu.</l>
<l>at Clymenus Clothoque dolent: haec, fila reneri,</l>
<l>hic, fieri regni iura minora sui.</l>
<l>Iuppiter exemplum veritus direxit in ipsum</l>
<l>fulmina, qui nimiae noverat artis opem.</l>
<l>Phoebe, querebaris: deus est, placare parenti:</l>
<l>propter te, fieri quod vetat, ipse facit.</l>
<l>Non ego te, quamvis properabis vincere, Caesar,</l>
<l>si vetet auspicium, signa movere velim.</l>
<l>sint tibi Flaminius Trasimenaque litora testes</l>
<l>per volucres aequos multa monere deos.</l>
<l>tempora si veteris quaeris temeraria damni,</l>
<l>quintus ab extremo mense bis ille dies.</l>
<l>Postera lux melior: superat Masinissa Syphacem,</l>
<l>et cecidit telis Hasdrubal ipse suis.</l>
<l>Tempora labuntur, tacitisque senescimus annis,</l>
<l>et fugiunt freno non remorante dies.</l>
<l>quam cito venerunt Fortunae Fortis honores!</l>
<l>post septem luces Iunius actus erit.</l>
<l>ite, deam laeti Fortem celebrate, Quirites:</l>
<l>in Tiberis ripa munera regis habet,</l>
<l>pars pede, pars etiam celeri decurrite cumba,</l>
<l>nec pudeat potos inde redire domum,</l>
<l>ferte coronatae iuvenum convivia lintres,</l>
<l>multaque per medias vina bibantur aquas,</l>
<l>plebs colit hanc, quia qui posuit, de plebe fuisse</l>
<l>fertur et ex humili sceptra tulisse loco.</l>
<l>convenit et servis, serva quia Tullius ortus</l>
<l>constituit dubiae templa propinqua deae.</l>
<l>Ecce suburbana rediens male sobrius aede</l>
<l>ad stellas aliquis talia verba iacit:</l>
<l>"zona latet tua nunc, et cras fortasse latcbit:</l>
<l>dehinc erit, Orion, aspicienda mihi."</l>
<l>at si non esset potus, dixisset eadem</l>
<l>venturum tempus solstitiale die.</l>
<l>Lucifero subeunte Lares delubra tulerunt</l>
<l>hic, ubi fit docta multa corona manu.</l>
<l>tempus idem Stator aedis habet, quam Romulus olim</l>
<l>ante Palatini condidit ora iugi.</l>
<l>Tot restant de mense dies, quot nomina Parcis,</l>
<l>cum data sunt trabeae templa, Quirine, tuae.</l>
<l>Tempus Iuleis cras est natale Kalendis:</l>
<l>Pierides, coeptis addite summa meis.</l>
<l>dicite, Pierides, quis vos adiunxerit isti,</l>
<l>cui dedit invitas victa noverca manus.</l>
<l>sic ego. sic Clio: "clari monumenta Philippi</l>
<l>aspicis, unde trahit Marcia casta genus,</l>
<l>Marcia, sacrifico deductum nomen ab Anco,</l>
<l>in qua par facies nobilitate sua est.</l>
<l>par animo quoque forma suo respondet; in illa</l>
<l>et genus et facies ingeniumque simul.</l>
<l>nec quod laudamus formam, tu turpe putaris:</l>
<l>laudamus magnas hac quoque parte deas.</l>
<l>nupta fuit quondam matertera Caesaris illi.</l>
<l>o decus, o sacra femina digna domo!"</l>
<l>sic cecinit Clio, doctae assensere sorores;</l>
<l>annuit Alcides increpuitque lyram.</l>
</div1>
</body>
</text>
</TEI.2>
